<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-吳山圖記歸有光</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uQta6j7ogrNbVmmVdBgRGM6">
<div class="chapter" id="chapter">
<h1 class="juan">歸有光</h1>
<h2 class="title">吳山圖記</h2>
<hr/>
<p class="calibre5">吳、長洲二縣，在郡治所，分境而治。而郡西諸山，皆在吳縣。<span class="zhu">先提清吳山。</span>其最高者，穹窿、陽山、鄧尉、西脊、銅井。而靈巖，吳之故宮在焉，尚有西子之遺蹟。<span class="zhu">靈巖獨另寫，妙。</span>若虎丘、劍池及天平、尚方、支硎，<span class="zhu">刑。</span>皆勝地也。而太湖汪洋三萬六千頃，七十二峯沉浸其間，則海內之奇觀矣。<span class="zhu">太湖又另寫，妙。○以上敘次山水，作兩番寫，錯落多致。</span></p>
<p class="calibre5">余同年友魏君用晦為吳縣，未及三年，以高第召入為給事中。君之為縣有惠愛，百姓扳<span class="zhu">班。</span>留之不能得，而君亦不忍於其民，由是好事者繪<span class="shu-ming">吳山圖</span>以為贈。<span class="zhu">敘出圖山之由。</span></p>
<p class="calibre5">夫令之於民誠重矣。令誠賢也，其地之山川草木亦被其澤而有榮也；令誠不賢也，其地之山川草木亦被其殃而有辱也。<span class="zhu">忽起一峰，文情排宕。</span>君於吳之山川，蓋增重矣。異時吾民將擇勝於巖巒之間，尸祝於浮屠、老子之宮也，固宜。<span class="zhu">一頓。</span>而君則亦既去矣，何復惓惓於此山哉？<span class="zhu">又拓開一筆。</span>昔蘇子瞻稱韓魏公去黃州四十餘年而思之不忘，至以為思黃州詩，子瞻為黃人刻之於石。然後知賢者於其所至，不獨使其人之不忍忘而已，亦不能自忘於其人也。<span class="zhu">借魏公美用晦，絕妙引證。</span></p>
<p class="calibre5">君今去縣已三年矣，一日與余同在內庭，出示此圖，展玩太息，因命余記之。<span class="zhu">點作記。</span>噫！君之於吾吳，有情如此，如之何而使吾民能忘之也？<span class="zhu">結有餘韻。</span></p>
<p class="kindle-cn-para-left">因令贈圖，因圖作記，因贈圖而知令之不能忘情於民，因記圖而知民之不能忘情於令。婉轉情深，筆墨在山水之外。</p>
</div>
</body>
</html>
