<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>五帝本紀贊史記</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="uC2A2JkPr85lYxC66pTZJgB">
<div class="chapter" id="chapter">
<h1 class="juan">史記</h1>
<h2 class="title">五帝本紀贊</h2>
<hr/>
<p class="calibre5">
太史公<span class="zhu">司馬遷自謂也。遷爲太史公官。</span>曰、學者多稱五帝、尚矣。<span class="zhu">五帝、黄帝、顓頊、帝嚳、堯、舜。尚、久遠也。學者多稱五帝、已久遠矣。&#160;○鎖一句、下卽捷轉。</span>然尚書獨載堯以來、<span class="zhu">其可徵而信者、莫如尚書。然其所載、獨有堯以來、而不載黄帝、顓頊、帝嚳。則所徵者、猶有藉于他書也。&#160;○二轉。</span>而百家言黄帝、其文不雅馴、薦<span class="zhu">同搢、</span>紳先生難言之。<span class="zhu">馴、訓也。百家雖言黄帝、又涉于神怪、皆非典雅之訓。故當世士大夫皆不敢道、則不可取以爲徵也。&#160;○三轉。</span>孔子所傳、宰予問五帝德、及帝繫姓、儒者或不傳。<span class="zhu">五帝德、帝繫姓二篇、見大戴禮及家語、雖稱孔子傳于宰我、而儒者疑非聖人之言、故不傳以爲實。則似未可全徵而信也。&#160;○四轉。</span>余嘗西至空峒、<span class="zhu">空峒、山名。黄帝問道廣成子處。</span>北過涿鹿、<span class="zhu">涿鹿、亦山名、在嬀州。山側有涿鹿城、卽黄帝堯舜之都。</span>東漸<span class="zhu">尖、</span>於海、南浮江淮矣。<span class="zhu">點東南西北、與篇中作映帶。</span>至長老皆各往往稱黄帝堯舜之處、風教固殊焉。<span class="zhu">余身所涉歷、見所在長老、往往稱黄帝堯舜舊蹟、與其風俗教化、固有不同。則他書之言黄帝者、亦或可徵也。&#160;○五轉。</span>總之、不離古文者近是。<span class="zhu">古文、尚書也。大要以不背尚書所載者、爲近于是。然太拘泥、則不載者豈無可徵者乎、故曰近是也。&#160;○六轉。</span>予觀春秋國語、其發明五帝德、帝繫姓、章矣。顧弟<span class="zhu">同第、</span>弗深考、其所表見皆不虛。<span class="zhu">備載則有五帝德等篇。我觀國語、其間發明二篇之說爲甚章著。顧儒者但不深考、而或不傳耳。其二篇所發明、章著而表見、驗之風教固殊者、皆實而不虛、則亦或可徵矣。&#160;○七轉。</span>書缺有間矣、其軼乃時時見於他說。<span class="zhu">況尚書缺亡、其間多矣、豈可以其缺亡而遂已乎。其尚遺佚、若黄帝以下之事、乃時時見于他說。如百家五帝德之類、皆他說也。又豈可以搢紳難言、儒者不傳、而不擇取乎。 ○八轉。將尚書國語等一總。</span>非好學深思、心知其意、固難爲淺見寡聞道也。<span class="zhu">事在疑信間、則當會其意。非好學深思、心知其意、不能擇取。而淺見寡聞者、固難爲之言也。 ○九轉。</span>余并論次、擇其言尤雅者、<span class="zhu">應文不馴雅。</span>故著爲本紀書首。<span class="zhu">余非止據尚書論次堯以下、且並黄帝、顓頊、帝嚳而論次之。于五帝德等書、擇其言之尤雅者取之。則其不雅者、在所不取也。 ○結出一生作史之意。</span>
</p>
<p class="kindle-cn-para-left">此爲贊語之首、古質奧雅、文簡意多。轉折層曲、往復回環。其傳疑不敢自信之意、絕不作一了結語。乃贊語中之尤超絕者。
</p>
</div>
</body>
</html>