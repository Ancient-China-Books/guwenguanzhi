<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-司馬錯論伐蜀國策</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="udgdlNRV54kjAUjBGiw3LCC">
<div class="chapter" id="chapter">
<h1 class="juan">國策</h1>
<h2 class="title">司馬錯論伐蜀</h2>
<hr/>
<p class="calibre5">司馬錯<span class="zhu">措、 ○秦人。</span>與張儀<span class="zhu">魏人。</span>爭論於秦惠王前。<span class="zhu">此句是一篇總綱、下乃更敍起也。</span>司馬錯欲伐蜀、張儀曰、不如伐韓。王曰、請聞其說。對曰、親魏善楚、<span class="zhu">結好魏楚、謀共伐韓。</span>下兵三川、<span class="zhu">三川、河洛伊、韓地也。</span>塞轘<span class="zhu">還、</span>轅緱<span class="zhu">鉤、</span>氏之口、<span class="zhu">轘轅、緱氏、險道、屬河南。</span>當屯留之道、<span class="zhu">屯留、潞州縣道、卽太行羊腸坂。</span>魏絕南陽、<span class="zhu">韓地。</span>楚臨南鄭、<span class="zhu">河南鄭地。</span>秦攻新城宜陽、<span class="zhu">新城、屬河南。宜陽、韓邑。</span>以臨二周之郊、<span class="zhu">西、東二周。</span>誅周主之罪、<span class="zhu">周無韓爲蔽、可以兵劫之。</span>侵楚魏之地、<span class="zhu">楚魏無韓、益近秦、可以兵剪之。</span>周自知不救、九鼎寶器必出、據九鼎、按圖籍、<span class="zhu">土地之圖、人民金穀之籍。</span>挾天子以令天下、<span class="zhu">旣得周鼎、乃借輔周爲名、號召天下。</span>天下莫敢不聽、此王業也。<span class="zhu">取三川得利、挾天子得名、所以爲王業。 ○一段伐韓之利。</span>今夫蜀、西僻之國、而戎狄之長也、敝兵勞衆、不足以成名、得其地、不足以爲利。<span class="zhu">一段伐蜀之不利。</span>臣聞爭名者于朝、爭利者于市。今三川周室、天下之市朝也、而王不爭焉、顧爭於戎狄、去王業遠矣。<span class="zhu">總言伐韓伐蜀、相去之遠、雙結。</span>司馬錯曰、不然。<span class="zhu">只二字、推倒張儀。</span>臣聞之、欲富國者、務廣其地、欲強兵者、務富其民、欲王者、務博其德、三資者備、而王隨之矣。<span class="zhu">先發正大之論。下乃入今事。 ○三資止重富強、王字陪說、故後竟不提起。</span>今王之地小民貧、故臣願從事于易。<span class="zhu">提清伐蜀主腦。</span>夫蜀、西僻之國也、而戎狄之長也、<span class="zhu">句有抑揚。</span>而有桀紂之亂。以秦攻之、譬如使豺狼逐羣羊也。<span class="zhu">忽設一喻、爲下未必利作反照。</span>取其地、足以廣國也、<span class="zhu">頂強。</span>得其財、足以富民。<span class="zhu">頂富。 ○此二句說實。</span>繕兵不傷衆、而彼已服矣。<span class="zhu">繕、治也。</span>故拔一國、而天下不以爲暴、利盡西海、諸侯不以爲貪、<span class="zhu">此二句說名。</span>是我一舉而名實兩附、<span class="zhu">其利如此。</span>而又有禁暴正亂之名。<span class="zhu">加一句、應上桀紂句也。 ○一段伐蜀之利。</span>今攻韓劫天子。<span class="zhu">名雖攻韓、實劫天子。</span>劫天子、惡名也、<span class="zhu">擒定大題目立論。</span>而未必利也、又有不義之名、<span class="zhu">旣未必利、徒有不義之名。</span>而攻天下之所不欲、<span class="zhu">句、</span>危。<span class="zhu">天下皆欲尊周、而我攻之、亦危甚矣。不但名利兩失已也。</span>臣請謁其故。<span class="zhu">謁、白也。</span>周、天下之宗室也、<span class="zhu">周室爲天下之所宗。</span>韓、周之與國也。<span class="zhu">二句是攻韓劫天子註腳。</span>周自知失九鼎、韓自知亡三川、<span class="zhu">兩自知應上一自知。</span>則必將二國并力合謀、以因乎齊趙、而求解乎楚魏。<span class="zhu">秦旣親魏善楚、難以離間、故必因乎齊趙而求解之。</span>以鼎與楚、以地與魏、王不能禁。<span class="zhu">將魏楚與國、勢必轉而爲秦敵矣。</span>此臣所謂危、<span class="zhu">一段伐韓之不利。</span>不如伐蜀之完也。<span class="zhu">完、猶言萬全。 ○繳一句、意足。</span>惠王曰、善、寡人聽子。卒起兵伐蜀、十月取之、遂定蜀。蜀主更號爲侯、而使陳莊相蜀。蜀旣屬、秦益強富厚、輕諸侯。<span class="zhu">結完富強本㫖。</span></p>
<p class="kindle-cn-para-left">周雖衰弱、名器猶存、張儀首倡破周之說、實是喪心。司馬錯建議伐蜀、句句駁倒張儀。生當戰國、而能顧惜大義、誠超于人一等。秦王平日信任張儀、而此策獨從錯、可謂識時務之要。</p>
</div>
</body>
</html>