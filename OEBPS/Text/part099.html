<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>晁錯論貴粟疏</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="uSrnLPBzLqE7CNT3KshCXJC">
<div class="chapter" id="chapter">
<h1 class="juan">西漢文</h1>
<h2 class="title">晁錯論貴粟疏</h2>
<hr/>
<p class="calibre5">聖王在上而民不凍飢者，非能耕而食<span class="zhu">寺。</span>之，織而衣<span class="zhu">去聲。</span>之也，為<span class="zhu">去聲。</span>開其資財之道也<span class="zhu">此句是一篇主意。</span>。故堯、禹有九年之水，湯有七年之旱，而國無捐瘠者<span class="zhu">捐，相棄也。瘠，瘦病也。</span>，以畜積多而備先具也<span class="zhu">聖王為民開資財之道，故有備無患。</span>。今海內為一，土地人民之眾不避禹、湯<span class="zhu">避，讓也。</span>，加以亡天災數年之水旱，而畜積未及者，何也？地有餘利，民有餘力<span class="zhu">說出實病。</span>，生谷之土未盡墾，山澤之利未盡出也<span class="zhu">故地有餘利。</span>，遊食之民未盡歸農也<span class="zhu">故民有餘力。○後世不能開資財之道，故患在無備。○以聖王形當時，謂當時畜積未及，弊在不農。下因言不農之害。</span>。民貧，則奸邪生。貧生於不足，不足生於不農<span class="zhu">逆寫不農之害。</span>，不農則不地著<span class="zhu">丈入聲。○安土謂之地著。</span>，不地著則離鄉輕家，民如鳥獸<span class="zhu">謂輕去其鄉。</span>，雖有高城深池，嚴法重刑，猶不能禁也<span class="zhu">順寫不農之害。</span>。</p>
<p class="calibre5">夫寒之於衣，不待輕暖；飢之於食，不待甘旨；飢寒至身，不顧廉恥<span class="zhu">申言「民貧則奸邪生」數句。</span>。人情，一日不再食則飢，終歲不製衣則寒。夫腹飢不得食，膚寒不得衣，雖慈母不能保其子，君安能以有其民哉<span class="zhu">申言「不農則不地著」數句。</span>！明主知其然也<span class="zhu">捷轉。</span>，故務民於農桑<span class="zhu">所謂「開其資財之道」者以此。</span>，薄賦斂，廣畜積，以實倉廩，備水旱<span class="zhu">承「務民農桑」說。</span>，故民可得而有也<span class="zhu">應「安能有其民」句。</span>。</p>
<p class="calibre5">民者，在上所以牧之，趨利如水走下，四方無擇也<span class="zhu">三句承上起下。</span>。夫珠玉金銀<span class="zhu">意在重粟，卻從金玉折入，大有波致。</span>，飢不可食，寒不可衣，然而眾貴之者，以上用之故也。其為物輕微易藏，在於把握，可以周海內而亡飢寒之患。此令臣輕背其主，而民易去其鄉，盜賊有所勸，亡逃者得輕資也<span class="zhu">最便處，卻是害處。</span>。粟米布帛，生於地，長於時，聚於力，非可一日成也。數石之重，中人弗勝<span class="zhu">升。</span>，不為奸邪所利，一日弗得而飢寒至<span class="zhu">最不便處，卻是利處。</span>。是故明君貴五穀而賤金玉<span class="zhu">一句點出正意。</span>。</p>
<p class="calibre5">今農夫五口之家，其服役者不下二人<span class="zhu">服役，謂服公家之役。</span>，其能耕者不過百畝<span class="zhu">二句言民之力有盡。</span>，百畝之收不過百石<span class="zhu">二句言民之財有盡。</span>。春耕夏耘，秋獲冬藏，伐薪樵<span class="zhu">樵，亦薪也。</span>，治官府，給徭役；春不得避風塵，夏不得避暑熱，秋不得避陰雨，冬不得避寒凍，四時之間無日休息<span class="zhu">承「服役」「能耕」三句。言勤於作事之苦。</span>；又私自送往迎來，弔死問疾，養孤長幼在其中<span class="zhu">承「百畝之收」一句。言勤於應用之苦。</span>。勤苦如此，尚覆被水旱之災，急政暴虐，賦斂不時，朝令而暮改<span class="zhu">水旱頻仍，賦斂愈急，平常勤苦之中，又有意外之勤苦。</span>。當其有者半賈<span class="zhu">同「價」。</span>而賣，亡者取倍稱之息<span class="zhu">有谷者，賤賣以應急用；無谷者，稱貸於人而聽取加倍之息。</span>，於是有賣田宅、鬻子孫以償債者矣<span class="zhu">細陳田家辛苦顛連之狀，如在目前。下復將商賈相形一番，情事愈透。</span>。而商賈<span class="zhu">轉接輕妙。</span>大者積貯倍息，小者坐列販賣，操其奇贏，日遊都市<span class="zhu">贏，獲利也。</span>，乘上之急，所賣必倍。故其男不耕耘，女不蠶織，衣必文采，食必粱肉，亡農夫之苦，有阡陌之得。因其富厚，交通王侯，力過吏勢，以利相傾，千里遊敖<span class="zhu">同「遨」。</span>，冠蓋相望，乘堅策肥<span class="zhu">堅，好車。肥，好馬。</span>，履絲曳<span class="zhu">異。</span>縞<span class="zhu">極寫商人之逸樂，句句與農人之勤苦相反。</span>。此商人所以兼併農人，農人所以流亡者也<span class="zhu">總收一筆，以見當尊農賤商意。</span>。今法律賤商人，商人已富貴矣；尊農夫，農夫已貧賤矣。故俗之所貴，主之所賤也<span class="zhu">商。</span>；吏之所卑，法之所尊也<span class="zhu">農。</span>。上下相反，好惡乖迕<span class="zhu">誤。</span>，而欲國富法立，不可得也<span class="zhu">棄本逐末，法律皆為具文，可為三嘆。</span>。</p>
<p class="calibre5">方今之務，莫若使民務農而已矣。欲民務農，在於貴粟。貴粟之道，在於使民以粟為賞罰<span class="zhu">正意作三層跌出。</span>。今募天下入粟縣官，得以拜爵，得以除罪。如此，富人有爵，農民有錢，粟有所渫<span class="zhu">屑。○渫，散也。</span>。夫能入粟以受爵，皆有餘者也<span class="zhu">一折更醒。</span>。取於有餘，以供上用，則貧民之賦可損，所謂損有餘、補不足，令出而民利者也<span class="zhu">入粟、拜爵、除罪，固非正論，然實一時備荒良策。</span>。順於民心，所補者三：一曰主用足，二曰民賦少，三曰勸農功<span class="zhu">貴粟中，又剔出三項。</span>。今令民有車騎馬一匹者，復卒三人<span class="zhu">車騎馬，可以備車騎之馬也。復，免也。謂免其為卒者三人。此當日現行事例。</span>。車騎者，天下武備也，故為復卒<span class="zhu">既有武備，尤賴粟以為守，起下文。</span>。神農之教曰：「有石城十仞，湯池百步，帶甲百萬，而亡粟，弗能守也。」以是觀之，粟者，王者大用，政之本務<span class="zhu">見粟之當重如此。</span>。令民入粟受爵至五大夫以上，乃復一人耳<span class="zhu">五大夫，五等之爵也。言入粟多而復卒少。</span>，此其與騎馬之功相去遠矣<span class="zhu">與納馬少而復卒多者，相去甚遠。○此正見以粟為賞罰，最是良法。</span>。爵者，上之所擅，出於口而無窮。粟者，民之所種，生於地而不乏<span class="zhu">所以為法之良。</span>。夫得高爵與免罪，人之所甚欲也<span class="zhu">應上「順於民心」句。</span>。使天下人入粟於邊，以受爵免罪，不過三歲，塞下之粟必多矣<span class="zhu">結出貴粟正旨。</span>。</p>
<p class="kindle-cn-para-left">此篇大意只在入粟於邊以富強其國，故必使民務農，務農在貴粟，貴粟在以粟為賞罰。一意相承，似開後世賣鬻之漸。然錯為足邊儲計，因發此論，固非泛談。</p>
</div>
</body>
</html>