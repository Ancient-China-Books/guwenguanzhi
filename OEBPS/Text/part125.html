<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-雜說四韓愈</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uyIHC29yfLT8WFgn3ASfjrA">
<div class="chapter" id="chapter">
<h1 class="juan">雜說四</h1>
<h2 class="title">韓愈</h2>
<hr/>
<p class="calibre5">
世有伯樂、<span class="zhu">洛、</span>然後有千里馬。<span class="zhu">伯樂、秦穆公時人、姓孫、名陽、善相馬。此以伯樂喻知己、以千里馬喻賢士。 ○一歎。</span>千里馬常有、而伯樂不常有。<span class="zhu">二歎。</span>故雖有名馬、祇辱於奴隸人之手、駢<span class="zhu">辨平聲、</span>死於槽櫪之間、不以千里稱也。<span class="zhu">駢、並也。 ○三歎。</span>馬之千里者、一食或盡粟一石、食<span class="zhu">嗣、</span>馬者、不知其能千里而食也。是馬也、雖有千里之能、食不飽、力不足、才美不外見、且欲與常馬等不可得、<span class="zhu">拗一筆。</span>安求其能千里也。<span class="zhu">四歎。 ○千里二字、凡七唱、感慨悲婉。</span>策之不以其道、食之不能盡其材、鳴之而不能通其意、執策而臨之曰、天下無馬。嗚呼、其真無馬邪、其真不知馬也。<span class="zhu">五歎、總結。</span>
</p>
<p class="kindle-cn-para-left">此篇以馬取喻、謂英雄豪傑、必遇知己者、尊之以高爵、養之以厚祿、任之以重權、斯可展布其材。否則英雄豪傑、亦已埋沒多矣。而但謂之天下無才、然耶否耶、甚矣、知遇之難其人也。
</p>
</div>
</body>
</html>