<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-呂相絕秦左傳‧成公十三年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="RL0A0-32d3d1ac1f0840919359b481161d7773">
<div class="chapter" id="chapter">
<h1 class="juan">左傳‧成公十三年</h1>
<h2 class="title">呂相絕秦</h2>
<hr/>
<p class="calibre5">晉侯<span class="zhu">厲公。</span>使呂相<span class="zhu">去聲、 ○魏錡之子。</span>絕秦。<span class="zhu">成十一年、秦晉盟于令狐、秦桓公歸而叛盟、故厲公使呂相數其罪而絕之。</span>曰、<span class="zhu">下皆呂相口宣君命。</span>昔逮我<span class="zhu">晉。</span>獻公及<span class="zhu">秦。</span>穆公相好、<span class="zhu">去聲、</span>戮力同心、申之以盟誓、重之以昏<span class="zhu">同婚、</span>姻。<span class="zhu">從秦晉相好說起。</span>天禍晉國、<span class="zhu">驪姬之難。</span>文公<span class="zhu">重耳。</span>如齊、惠公<span class="zhu">夷吾。</span>如秦。<span class="zhu">重耳奔狄及齊、齊桓公妻之。夷吾奔梁、賂秦以求納。</span>無祿、獻公卽世。<span class="zhu">晉無福祿、而獻公卒。</span>穆公不忘舊德、<span class="zhu">應相好。</span>俾我惠公用能奉祀於晉。<span class="zhu">僖十年、穆公納夷吾于晉、爲惠公。 ○說秦德輕。</span>又不能成大勳而爲韓之師。<span class="zhu">僖十五年、秦伐晉、戰于韓原、獲惠公。 ○說秦爲德不終。是秦第一罪案。</span>亦悔於厥心、用集我文公。是穆之成也。<span class="zhu">惠公卒、懷公立、穆公納重耳于晉爲文公。是穆成安晉之功也。 ○作一頓、說秦德輕。</span>文公躬擐<span class="zhu">患、</span>甲冑、跋履山川、踰越險阻、征東之諸侯、虞夏商周之胤、<span class="zhu">印、</span>而朝諸秦、<span class="zhu">擐、貫也。胤、嗣也。文公備歷艱難、以率東方之諸侯、皆四代帝王之嗣、而西向朝秦。 ○二十九字作一句讀。</span>則亦旣報舊德矣。<span class="zhu">應舊德、又作一頓。說晉有報、卽宕下以敍晉德。</span>鄭人怒君之疆埸、<span class="zhu">亦、</span>我文公帥<span class="zhu">率、</span>諸侯及秦圍鄭。<span class="zhu">怒、猶犯也。 ○誣秦。僖三十年、鄭貳于楚、文公與秦圍之。鄭未嘗犯秦、亦無諸侯之師。 ○說晉德重。</span>秦大夫不詢於我寡君、擅及鄭盟。<span class="zhu">鄭使燭之武見秦穆公、穆公背晉而私與鄭盟。不敢斥言、故托言秦大夫。 ○是言秦第二罪案。</span>諸侯疾之、將致命於秦。<span class="zhu">皆欲致死命以討秦。 ○誣秦。無諸侯致命之事。</span>文公恐懼、綏靖諸侯。秦師克還<span class="zhu">旋、</span>無害、<span class="zhu">不敢怨秦背己、反保全其師。</span>則是我有大造於西也。<span class="zhu">又作一頓、說晉大有德于秦、能自占地步。</span>無祿、文公卽世、穆爲不弔、蔑死我君、<span class="zhu">以文公死爲無知而輕蔑之。</span>寡我襄公、<span class="zhu">以襄公新立爲寡弱、而陵忽之。</span>迭我殽地、<span class="zhu">迭、侵突也。穆公從杞子之謀、潛師以襲鄭、道過晉之殽地。</span>奸<span class="zhu">干、</span>絕我好、<span class="zhu">奸犯斷絕、不復與我和好。</span>伐我保城、<span class="zhu">誣秦。襲鄭時、無伐晉保城之事。</span>殄滅我費<span class="zhu">如字、</span>滑、<span class="zhu">還入聲、 ○滑、姬姓國、都于費。秦襲鄭無功、乃滅滑還。</span>散離我兄弟、<span class="zhu">滑與晉爲同姓兄弟。</span>撓亂我同盟、<span class="zhu">滑鄭皆從晉、是爲晉同盟之國。</span>傾覆<span class="zhu">福、</span>我國家。<span class="zhu">秦伐滑圖鄭、是欲傾危覆滅晉之國家。 ○疊寫九箇我字。 ○是秦第三罪案。</span>我襄公未忘君之舊勳、<span class="zhu">未忘穆公納文公之勳。 ○折一筆。</span>而懼社稷之隕、<span class="zhu">實恐晉爲秦滅。</span>是以有殽之師。<span class="zhu">僖三十三年、晉敗秦于殽。 ○我是以有一、言殽師出于萬不得已也。</span>猶願赦罪于穆公、<span class="zhu">晉雖有殽師之失、猶願求解于秦。 ○猶願二字、緊接無痕、妙。</span>穆公弗聽、<span class="zhu">不肯釋憾。</span>而卽楚謀我。<span class="zhu">文十四年、楚鬭克囚于秦。至是秦使歸楚、求成以謀晉。</span>天誘其衷、成王隕命、<span class="zhu">幸天默誘人心、而商臣弒楚成王。</span>穆公是以不克逞志於我。<span class="zhu">楚有篡弒之禍、穆公是以不能快意于晉。設使成王未隕、而卽楚謀我之志成矣。 ○是秦第四罪案。 ○自獻公卽世、至此作一截、是歷數秦穆公之罪。</span>穆<span class="zhu">秦。</span>襄<span class="zhu">晉。</span>卽世、康<span class="zhu">秦。</span>靈<span class="zhu">晉。</span>卽位。康公、<span class="zhu">晉之外甥。</span>我之自出、又欲闕<span class="zhu">掘、</span>翦我公室、傾覆我社稷、<span class="zhu">闕、猶掘也。翦、截斷也。</span>帥我蟊賊、<span class="zhu">謀、</span>以來蕩搖我邊疆、<span class="zhu">蟊賊、皆食禾蟲、以喻公子雍。謂秦納雍以蕩搖晉之邊鄙。 ○誣秦。雍之來、晉實召之。 ○疊寫四箇我字。 ○是秦第五罪案。</span>我是以有令<span class="zhu">平聲、</span>狐之役。<span class="zhu">文七年、晉敗秦于令狐。 ○我是以有二、言令狐之役、出于萬不得已也。</span>康猶不悛、<span class="zhu">銓、 ○悛、改也。</span>入我河曲、<span class="zhu">河曲、晉地。事在文十二年。</span>伐我涑<span class="zhu">速、</span>川、<span class="zhu">涑川、水名。</span>俘我王官、<span class="zhu">俘、虜也。王官、地名。 ○伐涑川、俘王官、經傳無見。</span>翦我羈馬、<span class="zhu">羈馬、地名、其時秦取其地。 ○疊寫四箇我字。 ○是秦第六罪案。</span>我是以有河曲之戰。<span class="zhu">晉與秦戰于河曲、秦兵夜遁。 ○我是以有三、言河曲之戰、出于萬不得已也。</span>東道之不通、則是康公絕我好也。<span class="zhu">晉在秦東、故曰東道。康公絕晉之好、故不東通于晉。 ○此段獨拖一句、妙。 ○自穆襄卽世至此、作一截、是歷數秦康之罪。</span>及君之嗣也、<span class="zhu">君、指秦桓公。</span>我君景公、引領西望曰、庶撫我乎。<span class="zhu">景公望秦撫卹晉國。 ○此處獨作一波、妙。</span>君亦不惠稱<span class="zhu">去聲、</span>盟、<span class="zhu">桓公不肯惠然稱晉望而共盟。</span>利吾有狄難、<span class="zhu">去聲、 ○謂宣十五年、晉滅赤狄潞氏時。</span>入我河縣、焚我箕郜、<span class="zhu">告、 ○河縣、箕郜、晉二邑名。入河縣、焚箕郜、經傳無見。</span>芟<span class="zhu">刪、</span>夷我農功、<span class="zhu">芟、刈也。夷、傷也。損害我禾稼、如去草然。</span>虔劉我邊陲、<span class="zhu">垂、 ○虔劉、皆殺也。殺戮我邊境之人民。 ○疊寫四箇我字。 ○是秦第七罪案。</span>我是以有輔氏之聚。<span class="zhu">晉聚衆于輔氏以拒秦。 ○我是以有四。言輔氏之聚、出于萬不得已也。 ○之師、之役、之戰、之聚、句法變幻。</span>君亦悔禍之延、而欲徼<span class="zhu">驕、</span>福於先君獻穆、<span class="zhu">桓公亦悔二國結禍之長、而欲我求福于晉獻、秦穆。</span>使伯車<span class="zhu">秦桓公子。</span>來命我景公曰、吾與女<span class="zhu">汝、</span>同好棄惡、復修舊德、以追念前勳。<span class="zhu">言我與晉同結所好、共棄前惡、再修舊日之德、以追念前人獻、穆之功勳。 ○此段迴應篇首獻、穆相好。關鎖甚緊。</span>言誓未就、<span class="zhu">約誓之言、未及成就。</span>景公卽世、我寡君<span class="zhu">厲公。</span>是以有令狐之會。<span class="zhu">成十一年、晉厲公與秦桓公盟于令狐。 ○入題。又與上四我是以有句相呼應。</span>君又不祥、背<span class="zhu">佩、</span>棄盟誓。<span class="zhu">桓公又萌不善之心、歸而背晉成。 ○此下方入當時正事。</span>白狄及君同州、<span class="zhu">及、與也。白狄與秦、皆屬雍州。</span>君之仇讎、<span class="zhu">白狄與秦世爲仇讎。</span>而我之昏姻也。<span class="zhu">赤狄之女季隗、白狄伐而獲之、納諸文公。故云婚姻。 ○疏句無限烟波。</span>君來賜命曰、吾與女伐狄。寡君不敢顧昏姻、畏君之威、而受命於使。<span class="zhu">去聲、 ○深文。</span>君有二心於狄、曰晉將伐女。狄應且憎、是用告我。<span class="zhu">狄雖口應秦命、心實憎其無信、而以秦之二心來告晉。 ○一告我。</span>楚人惡君之二三其德也、<span class="zhu">惡秦反覆不常。</span>亦來告我曰、秦背令狐之盟、而來求盟於我、<span class="zhu">下述秦桓盟楚之詞。</span>昭告昊天上帝、秦三公、<span class="zhu">穆、康、共。</span>楚三王、<span class="zhu">成、穆、莊。</span>曰、余雖與晉出入、<span class="zhu">我雖與晉往來。</span>余唯利是視。<span class="zhu">我唯利之是從、不誠心與晉也。 ○二十四字、一氣說下。</span>不穀惡其無成德、是用宣之、以懲不一。<span class="zhu">不穀、楚共王告晉自稱。言我惡秦之無成德、是用宣布其言、以懲戒用心不一之人。 ○二告我。 ○兩引告我、俱是實證。是秦反覆真正罪案。 ○自及君之嗣、至此作一截、是歷數秦桓之罪。爲絕秦正㫖。</span>諸侯備聞此言、<span class="zhu">狄與楚告晉之言、諸侯無不聞之。 ○牽引諸侯妙、使秦無所逃罪。</span>斯是用痛心疾首、暱<span class="zhu">銀入聲、</span>就寡人。<span class="zhu">諸侯由是惡秦之甚、皆來親近于晉。 ○一路備說秦惡、歸到此句。</span>寡人帥以聽命、唯好是求。<span class="zhu">我今帥諸侯以來聽命于秦、唯與秦結好是望耳。 ○終是求好、妙。</span>君若惠顧諸侯、矜哀寡人而賜之盟、則寡人之願也。其承寧諸侯以退、豈敢徼亂。<span class="zhu">是客。</span>君若不施大惠、寡人不佞、其不能以諸侯退矣。<span class="zhu">是主。 ○句句牽引諸侯、妙。</span>敢盡布之執事、俾執事實圖利之。<span class="zhu">或和或戰、當圖謀其有利于秦者而爲之。</span></p>
<p class="kindle-cn-para-left">秦晉權詐相傾、本無專直。但此文飾辭駕罪、不肯一句放鬆、不使一字置辨、深文曲筆、變化縱橫、讀千遍不厭也。</p>
</div>
</body>
</html>