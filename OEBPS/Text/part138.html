<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-送董邵南序韓愈</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="u36mkxtZsVWqn2ZuvO7oLF3">
<div class="chapter" id="chapter">
<h1>送董邵南序</h1>
<hr/><h2>韓愈</h2>
<p class="calibre5">
燕趙古稱多感慨悲歌之士。<span class="zhu">燕、今北京。趙、今真定、俱當時河北地。感慨悲歌、乃豪傑之士也。 ○兀然而起、以士風立論、奇。</span>董生舉進士、連不得志於有司。懷抱利器、鬱鬱適茲土。<span class="zhu">邵南舉進士、屢次不得志、去遊河北。時河北諸鎮、不稟命朝廷、每自辟土、故邵南欲往。茲土、指河北。</span>吾知其必有合也。<span class="zhu">董生亦豪傑、自與燕昭之士、意氣相投合。 ○吾知其、妙。</span>董生勉乎哉。<span class="zhu">此段勉董生行、是正寫。賓。</span>夫以子之不遇時、苟慕義彊<span class="zhu">羌上聲、</span>仁者、皆愛惜焉。<span class="zhu">皆愛惜董生、而願引薦焉。 ○慕字、彊字、對下性字。</span>矧燕趙之士、出乎其性者哉。<span class="zhu">況燕趙之士、仁義性成、故吾知其必有合。 ○將上文再作一曲折掉轉、應篇首燕趙多感慨意。</span>然吾嘗聞風俗與化移易、吾惡知其今不異於古所云邪。<span class="zhu">憐才出乎天性、風俗固然。然當時河北藩鎮、多習亂不臣。其風俗或與治化相移易、而今日之燕趙、未必不異于昔日之所稱也。 ○吾惡知其、妙。</span>聊以吾子之行卜之也。<span class="zhu">風俗之異與不異、我不敢懸斷、聊以董生之合與不合卜之也。</span>董生勉乎哉。<span class="zhu">此段勉董生行。是反寫。主。</span>吾因之有所感矣。<span class="zhu">上一正一反、俱送董生、此下特論燕趙。</span>爲<span class="zhu">去聲、</span>我弔望諸君之墓、<span class="zhu">樂毅去燕之趙、趙封于觀津、號望諸君。此燕趙之古人也。</span>而觀於其市、復有昔時屠狗者乎。<span class="zhu">荊軻至燕、愛燕之屠狗者高漸離、日飲燕市。酒酣、歌于市中。乃感慨不得志之士也。</span>爲我謝曰、明天子在上、可以出而仕矣。<span class="zhu">送董生、却勸燕趙之士來仕。則董生之不當往、已在言外。</span>
</p>
<p class="translation">燕赵自古以来就以多有感慨悲歌的士人而著称。董生参加进士考试，屡次不被主考官赏识。怀抱着利器，郁闷地到这个地方去。我知道他一定会有投合的。董生努力吧！以您不遇时机，如果有仰慕仁义而强行为仁的人，都会爱惜您。何况燕赵的士人，仁义出于他们的本性呢。然而我曾听说风俗会随着教化而改变，我怎么知道现在的燕赵不与古代所说的不同呢？姑且以您的前往来预卜一下。董生努力吧！我因此有所感慨。请替我吊祭望诸君的墓，而看看那市集上，还有从前那样屠狗的人吗？请替我致意说：圣明的天子在上，可以出来做官了。</p>
<p class="kindle-cn-para-left">董生憤己不得志、將往河北、求用于諸藩鎮、故公作此送之。始言董生之往必有合、中言恐未必合、終諷諸鎮之歸順、及董生不必往。文僅百十餘字、而有無限開闔、無限變化、無限含蓄、短章聖手。
</p>
</div>
</body>
</html>