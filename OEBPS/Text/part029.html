<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-晏子不死君難左傳・襄公二十五年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="VF2I0-32d3d1ac1f0840919359b481161d7773">
<div class="chapter" id="chapter">
<h1 class="juan">晏子不死君難</h1>
<h2 class="title">左傳・襄公二十五年</h2>
<hr/>
<p class="calibre5">崔武子<span class="zhu">崔杼。</span>見棠姜而美之、遂取<span class="zhu">同娶、</span>之。<span class="zhu">棠姜、齊棠公之妻也。棠公死、崔杼往弔、見而美之、遂娶之。</span>莊公通焉。<span class="zhu">齊莊公與之私通。</span>崔子弒之。<span class="zhu">死于淫亂。</span>晏子立於崔氏之門外。<span class="zhu">莊公死于崔杼之家。其門未啓、故晏子立于其門外。</span>其人<span class="zhu">晏子左右。</span>曰、死乎。<span class="zhu">爲君死難。</span>曰、獨吾君也乎哉、吾死也。<span class="zhu">君不獨我之君、我何爲獨死。</span>曰、行乎。<span class="zhu">棄國而奔。</span>曰、吾罪也乎哉、吾亡也。<span class="zhu">君死非我之罪、我何爲逃亡。</span>曰、歸乎。<span class="zhu">旣不死難、又不出奔、則當歸家。何必立于此地。</span>曰、君死安歸。<span class="zhu">臣以君爲天、君死將安歸。 ○死亡旣不必、歸又不可、于此可覘賢者立身。</span>君民者、豈以陵民、社稷是主。臣君者、豈爲<span class="zhu">去聲、</span>其口實、社稷是養。<span class="zhu">陵、居其上也。口實、祿也。養、奉也。君不徒居民上、臣不徒求祿、皆爲社稷。 ○社稷與己字對看。是立言之㫖。</span>故君爲社稷死、則死之。爲社稷亡、則亡之。若爲己死、而爲己亡、非其私暱、<span class="zhu">銀入聲、</span>誰敢任<span class="zhu">平聲、</span>之。<span class="zhu">己、指淫亂之事。私暱、嬖幸之臣、同君爲惡者。敢字妙。言雖欲死亡、限于義也。 ○從社稷立論、案斷如山、不可移易。</span>且人有君而弒之、<span class="zhu">人、指崔子。人有君、便見非社稷主也、妙。</span>吾焉得死之、而焉得亡之。將庸何歸。<span class="zhu">收上死、亡、歸、三段。</span>門啓而入、<span class="zhu">崔子啓門、而晏子入。</span>枕尸股而哭。<span class="zhu">以公尸枕己股而哭之。</span>興、<span class="zhu">旣哭而興。</span>三踴<span class="zhu">勇、</span>而出。<span class="zhu">踴、跳也。哀痛之至、故三踴乃出。 ○寫晏子盡禮。</span>人謂崔子、必殺之。崔子曰、民之望也、舍<span class="zhu">捨、</span>之得民。<span class="zhu">甚狡。</span></p>
<p class="kindle-cn-para-left">起手死亡歸、三層疊下、無數烟波、只欲逼出社稷兩字也。注眼看著社稷兩字、君臣死生之際、乃有定案。</p>
</div>
</body>
</html>