<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-祭公諫征犬戎國語‧周語上</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uaUke8nrmGKRARQGcoqgJKB">
<div class="chapter" id="chapter">
<h1 class="juan">國語‧周語上</h1>
<h2 class="title">祭公諫征犬戎</h2>
<hr/>
<p class="calibre5">穆王將征犬戎、<span class="zhu">西戎也。欲征其不享之罪。</span>祭<span class="zhu">債、</span>公謀父<span class="zhu">甫、 ○祭、畿內之國、謀父所封、時爲王卿士。</span>諫曰、不可、先王耀德不觀<span class="zhu">貫、</span>兵。<span class="zhu">耀、明也。觀、示也。 ○一句領起全篇。</span>夫兵戢而時動、動則威。<span class="zhu">戢、聚也。時動、如三時務農、一時講武之謂。威、可畏也。</span>觀則玩、玩則無震。<span class="zhu">玩、黷也。震、懼也。 ○四句、一正一反。以申明不可觀兵之意。</span>是故周文公之頌曰、<span class="zhu">文、周公之謚。頌、時邁之詩、周公所作。</span>載戢干戈、載櫜<span class="zhu">高、</span>弓矢、<span class="zhu">載、用也。櫜、韜也。言武王旣定天下、則收斂其干戈、韜藏其弓矢、示不復用也。 ○引證不觀兵。</span>我求懿德、肆於時夏、允王保之。<span class="zhu">肆、陳也。時、是也。中國曰夏。允、信也。言武王常求懿美之德、以布陳于中國、信乎王之能保天命也。 ○引證耀德。</span>先王之于民也、茂正其德、而厚其性、<span class="zhu">茂、勉也。正德者、父慈子孝、兄愛弟恭、夫義婦順、所以正民之德也。如此而民之情性、未有不歸于厚者。</span>阜其財求、<span class="zhu">阜、大也。大其財求、使之衣帛食肉、不飢不寒、所以厚民之生也。</span>而利其器用。<span class="zhu">如工作什器、商通貨財之類。所以利民之用也。 ○三句、兼教養在內。</span>明利害之鄉、<span class="zhu">如字、 ○得教養爲利、失教養爲害。鄉、猶言所在也。明利害之所在、是耀德之實。</span>以文修之、<span class="zhu">一句、包下修意五句。是不觀兵之實。</span>使務利而避害、懷德而畏威、故能保世以滋大。<span class="zhu">滋、益也。此言耀德不觀兵之效。作一頓。下乃轉入周世。</span>昔我先世后稷、<span class="zhu">后稷、舜時農官。父子相繼曰世。謂棄與不窋。</span>以服事虞夏。<span class="zhu">謂棄爲舜后稷、不窋繼之于夏啓也。</span>及夏之衰也、<span class="zhu">謂啓子太康。</span>棄稷弗務、<span class="zhu">棄、廢也。廢稷之官、不復務農。</span>我先王不窋<span class="zhu">質、 ○棄之子。周禘祫文武、必先不窋、故通謂之王。</span>用失其官、而自竄於戎翟之間。<span class="zhu">堯封棄于邰、至不窋失官、去夏而遷于邠。邠西接戎、北近翟。</span>不敢怠業、<span class="zhu">業、農業也。</span>時序其德、纂<span class="zhu">同纘、</span>修其緒、修其訓典、<span class="zhu">序、布也。纂、繼也。緒、事也。訓、教也。典、法也。三其字、指棄而言。</span>朝夕恪勤、守以惇篤、奉以忠信、<span class="zhu">三句、承上三句、極寫其不敢怠業。</span>奕世載德、不忝前人。<span class="zhu">奕世、累世也。載、承也。忝、辱也。自不窋以後至文王、皆繼其德而弗墜。 ○已上言周家累世耀德。</span>至于武王、昭前之光明、而加之以慈和。事神保民、莫不欣喜。<span class="zhu">武王亦只是耀德。</span>商王帝辛、大惡<span class="zhu">烏故切、</span>於民、<span class="zhu">辛、紂名也。大惡、大爲民所惡。</span>庶民弗忍、欣戴武王、以致戎于商牧。<span class="zhu">商牧、商郊牧野。 ○著庶民弗忍四字、便見武王不得已而用兵。</span>是先王非務武也、勤恤民隱、而除其害也。<span class="zhu">恤、憂也。隱、痛也。非務武卽不觀兵之謂。勤恤民隱、卽耀德之謂。 ○已上言武王並不觀兵、下乃述邦制、以轉入征犬戎之非。</span>夫先王之制、<span class="zhu">一句直貫到底。</span>邦內甸服、<span class="zhu">邦內、天子畿內。甸、田也。服、事也。以皆田賦之事、故謂之甸服。王城之外、四面皆五百里也。</span>邦外侯服、<span class="zhu">邦外、邦畿之外。侯服者、侯國之服。甸服外四面、又各五百里也。</span>侯衛賓服、<span class="zhu">侯、侯圻。衛、衛圻。中國之界也。謂之賓者、漸遠王畿、而取賓見之義。侯服外四面、又各五百里也。</span>夷蠻要<span class="zhu">平聲、</span>服、<span class="zhu">夷蠻去王畿已遠。謂之要者、取要約之義、特羈縻之而已。賓服外四面、又各五百里也。</span>戎翟荒服。<span class="zhu">戎翟去王畿益遠。以其荒野、故謂之荒服。要服外四面、又各五百里也。 ○一層詳五服之地。</span>甸服者祭、<span class="zhu">祭于祖考。</span>侯服者祀、<span class="zhu">祀于高曾。</span>賓服者享、<span class="zhu">享于二祧。</span>要服者貢、<span class="zhu">貢于壇墠。</span>荒服者王。<span class="zhu">王、入朝也。世一見。各以其所貴者爲贄。○此言五服佐天子宗廟之供者不同。 ○二層、詳五服之職。</span>日祭、<span class="zhu">祭以日至。</span>月祀、<span class="zhu">祭以月至。</span>時享、<span class="zhu">享以時至。</span>歲貢、<span class="zhu">貢以歲至。</span>終王、<span class="zhu">王以終世至。謂朝嗣王、及卽位而來見。 ○三層、言五服之地有遠近、故其供職有疏密。</span>先王之訓也。<span class="zhu">鎖一句、前後照應、妙。</span>有不祭、則修意、<span class="zhu">最近者知王意也。</span>有不祀、則修言、<span class="zhu">稍近者聽王言也。</span>有不享、則修文、<span class="zhu">漸近者申以號令。</span>有不貢、則修名、<span class="zhu">已遠者播以仁聲。</span>有不王、則修德。<span class="zhu">極遠者誕敷文德。 ○看五修字、便見耀德、不是一味表暴、有反躬自治意。</span>序成而有不至、則修刑。<span class="zhu">序、謂上五者次序。成、旣修也。刑、法也。見下文。</span>於是乎有刑不祭、<span class="zhu">士師。</span>伐不祀、<span class="zhu">司馬。</span>征不享、<span class="zhu">諸侯承王命往征。</span>讓不貢、告不王。<span class="zhu">行使讓者責其過、告者諭以理。 ○此修刑之序。</span>於是乎有刑罰之辟、<span class="zhu">辟、怯也。</span>有攻伐之兵、有征討之備、有威讓之令、有文告之辭。<span class="zhu">此修刑之具。 ○一意寫作兩層、卻不嫌其重複、故妙。</span>布令陳辭、而又不至、則又增修于德、無勤民于遠。<span class="zhu">單承要荒二服。言遠國非近者可比、唯有益自修德、不可加兵、致勞吳民也。</span>是以近無不聽、<span class="zhu">甸侯賓無不至。</span>遠無不服。<span class="zhu">要荒無不至。 ○已上結完先王無觀兵于遠國之事、下方說到穆王身上。</span>今自大畢伯仕之終也、犬戎氏以其職來王、<span class="zhu">大畢伯仕、犬戎氏之二君。世終來王、荒服之職也。</span>天子曰、予必以不享征之、且觀之兵。<span class="zhu">享、賓服之禮。則責犬戎、且示之以兵威。</span>其無乃廢先王之訓、而王幾頓乎。<span class="zhu">頓、壞也。旣廢先王待荒服之訓、恐終王之禮、亦自此壞矣。</span>吾聞夫犬戎樹惇、能帥<span class="zhu">同率、</span>舊德、而守終純固、其有以禦我矣。<span class="zhu">樹、立也。惇、厚也。帥、循也。純、專也。固、一也。言犬戎立心惇厚、能率循其先人之德而守國、終于專一、有拒我之備矣。 ○廢先王之訓、則不可伐。有以禦我、則不能伐。是極諫意。</span>王不聽、遂征之、得四白狼、四白鹿以歸。<span class="zhu">所獲止此、果有以禦我矣。</span>自是荒服者不至。<span class="zhu">終王之禮、果自此壞。</span></p>
<p class="kindle-cn-para-left">耀德不觀兵、是一篇主腦、迴環往復、不出此意。穆王車轍馬跡徧天下、其中侈然有自大之心、不過觀兵犬戎以示雄武耳、乃僅得狼鹿以歸。不但不能耀德、并不成觀兵矣。結出荒服不至一語、煞有深意。</p>
</div>
</body>
</html>
