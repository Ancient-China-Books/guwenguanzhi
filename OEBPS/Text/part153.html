<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-鈷鉧潭西小丘記柳宗元</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="u2nekYxSgk39XpJGToxwPhA">
<div class="chapter" id="chapter">
<h1 class="juan">柳宗元</h1>
<h2 class="title">鈷鉧潭西小丘記</h2>
<hr/>
<p class="calibre5">
得西山後八日、尋山口西北道二百步、又得鈷<span class="zhu">古、</span>鉧<span class="zhu">母、</span>潭。西二十五步、當湍而浚者爲魚梁。<span class="zhu">西山、在永州城西瀟江之滸。鈷鉧潭、在西山之西。湍、波流瀠回之貌。浚、深也。魚梁、堰石障水而空其中、以通魚之往來者。</span>梁之上有丘焉。<span class="zhu">點丘字。</span>生竹樹。<span class="zhu">含下嘉木美竹。</span>其石之突怒偃蹇、負土而出、爭爲奇狀者、殆不可數。<span class="zhu">上聲、 ○含下奇石。</span>其嶔<span class="zhu">欽、</span>然相累而下者、若牛馬之飲於溪。其衝然角列而上者、若熊羆之登於山。<span class="zhu">嶔、高聳也。衝、向也、突也。 ○單承石之奇狀、描寫一筆。</span>丘之小不能一畝、可以籠而有之。<span class="zhu">籠、包舉也。 ○又點小字。</span>問其主。曰、唐氏之棄地、貨而不售。<span class="zhu">酬、 ○以物售與人曰貨。</span>問其價。曰、止四百。余憐而售之。李深源、元克己、時同遊、皆大喜、出自意外。<span class="zhu">敍買丘。</span>卽更取器用、剷<span class="zhu">產、</span>刈穢草、伐去惡木、烈火而焚之。嘉木立、美竹露、奇石顯。<span class="zhu">敍開闢。</span>由其中以望、則山之高、雲之浮、溪之流、鳥獸之遨遊、舉熙熙然迴巧獻技、以效茲丘之下。<span class="zhu">敍玩賞。</span>枕席而臥、則清泠之狀與目謀、瀯瀯<span class="zhu">榮、</span>之聲與耳謀、<span class="zhu">瀯瀯、水回貌。</span>悠然而虛者與神謀、淵然而靜者與心謀。<span class="zhu">敍玩賞中、生出靜機。</span>不匝<span class="zhu">簪入聲、</span>旬而得異地者二、<span class="zhu">匝、周也。十日曰旬。 ○此句、應起八日又得字。</span>雖古好事之士、或未能至焉。<span class="zhu">收住、下忽從小丘。發出感慨、寄意更遠。</span>噫、以茲丘之勝、致之澧鎬鄠<span class="zhu">戶、</span>杜、<span class="zhu">澧、鎬、鄠、杜、俱屬右扶風、漢上林苑地。</span>則貴游之士爭買者、日增千金而愈不可得。今棄是州也、農夫漁父、過而陋之。價四百、連歲不能售。而我與深源克己、獨喜得之、是其果有遭乎。書於石、所以賀茲丘之遭也。<span class="zhu">感慨不盡。</span>
</p>
<p class="kindle-cn-para-left">前幅平平寫來、意只尋常。而立名造語、自有別趣。至末從小丘上發出一段感慨、爲茲丘致賀。賀茲丘、所以自弔也。
</p>
</div>
</body>
</html>