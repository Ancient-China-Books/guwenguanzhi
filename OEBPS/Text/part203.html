<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>寄歐陽舍人書曾鞏</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="uuwnwiJonX3eqx3hhzbihB8">
<div class="chapter" id="chapter">
<h1 class="juan">曾鞏</h1>
<h2 class="title">寄歐陽舍人書</h2>
<hr/>
<p class="calibre5">去秋人還，蒙賜書及所撰先大父墓碑銘，反覆觀誦，感與慚並。</p>
<p class="calibre5">夫銘志之著於世，義近於史，而亦有與史異者<span class="zhu">三句是一篇綱領。</span>。蓋史之於善惡無所不書，而銘者，蓋古之人有功德、材行、志義之美者，懼後世之不知，則必銘而見之，或納於廟，或存於墓，一也<span class="zhu">古之銘志必勒之石。或留於家廟，或置之墓前，其義一也。</span>。苟其人之惡，則於銘乎何有？此其所以與史異也<span class="zhu">史兼載善惡，銘獨記善，所以異也。○此段申明「與史異」句。</span>。其辭之作，所以使死者無有所憾，生者得致其嚴<span class="zhu">嚴，敬也。</span>。而善人喜於見傳，則勇於自立；惡人無有所紀，則以愧而懼。至於通材達識、義烈節士，嘉言善狀，皆見於篇，則足為後法。警勸之道，非近乎史，其將安近<span class="zhu">此段申明「義近於史」句。</span>？</p>
<p class="calibre5">及世之衰，人之子孫者，一欲褒揚其親而不本乎理。故雖惡人，皆務勒銘以誇後世。立言者，既莫之拒而不為，又以其子孫之請也，書其惡焉，則人情之所不得，於是乎銘始不實<span class="zhu">此段言衰世銘不得實，起下段當觀其人意。</span>。後之作銘者當觀其人<span class="zhu">銘以人重，此句為通篇關鎖。</span>。苟託之非人，則書之非公與是<span class="zhu">徇私則不公。惑理則失是。</span>，則不足以行世而傳後。故千百年來，公卿大夫至於里巷之士莫不有銘，而傳者蓋少，其故非他，託之非人，書之非公與是故也<span class="zhu">又從「觀其人」翻出「公與是」一語。見今世之銘，並其義之近於史者，亦失之矣。</span>。</p>
<p class="calibre5">然則孰為其人而能盡公與是歟？非畜道德而能文章者無以為也<span class="zhu">此一轉，徐徐引入歐公身上來。</span>。蓋有道德者之於惡人則不受而銘之<span class="zhu">公。</span>，於眾人則能辨焉<span class="zhu">是。</span>。而人之行，有情善而跡非，有意奸而外淑，有善惡相懸而不可以實指，有實大於名，有名侈於實<span class="zhu">辨之甚難。</span>。猶之用人，非畜道德者，惡作辨之不惑<span class="zhu">而是。</span>，議之不徇<span class="zhu">而公。○此以見必畜道德者，而後可以為。</span>？不惑不徇，則公且是矣<span class="zhu">從道德側到文章。</span>。而其辭之不工，則世猶不傳，於是又在其文章兼勝焉<span class="zhu">此以見必畜道德而能文章者，而後可以為。</span>。故曰非畜道德而能文章者無以為也。豈非然哉<span class="zhu">此段申明能盡公與是，必待畜道德而能文章者。下便可直入歐公。</span>？</p>
<p class="calibre5">然畜道德而能文章者，雖或並世而有，亦或數十年或一二百年而有之。其傳之難如此，其遇之難又如此<span class="zhu">可直入歐公矣，偏又作此一頓，文更曲折。</span>。若先生之道德文章，固所謂數百年而有者也<span class="zhu">千里來龍，至此結穴。</span>。先祖之言行卓卓，幸遇而得銘其公與是，其傳世行後無疑也<span class="zhu">挽上略頓。</span>。而世之學者，每觀傳記所書古人之事，至於所可感，則往往衋<span class="zhu">興入聲。</span>然不知涕之流落也<span class="zhu">衋，傷痛也。○波盪。</span>，況其子孫也哉？況鞏也哉<span class="zhu">收轉，感慨嗚咽。</span>？其追晞<span class="zhu">希。</span>祖德<span class="zhu">晞，明不明之際也。</span>而思所以傳之之由，則知先生推一賜於鞏而及其三世。其感與報，宜若何而圖之<span class="zhu">即感恩圖報意頓住，下乃發出絕大議論。正是銘與史異用而同功。</span>？抑又思若鞏之淺薄滯拙而先生進之，先祖之屯蹶否塞以死而先生顯之，則世之魁閎豪傑不世出之士，其誰不願進於門？潛遁幽抑之士，其誰不有望於世？善誰不為？而惡誰不愧以懼<span class="zhu">遙應前段「警勸之道」。</span>？為人之父祖者，孰不欲教其子孫？為人之子孫者，孰不欲寵榮其父祖？此數美者，一歸於先生<span class="zhu">銘一人而天下之為父祖子孫者，皆知所警勸，其為美更多於作史者。數美歸於先生一語，極為推重歐公。若徒為己之祖父作感激，是猶一人之私耳。</span>。</p>
<p class="calibre5">既拜賜之辱，且敢進其所以然<span class="zhu">所以感歐公者。</span>。所論世族之次，敢不承教而加詳焉<span class="zhu">承歐公來書之教而加詳。</span>？愧甚，不宣<span class="zhu">並結出自慚意。</span>。</p>
<p class="kindle-cn-para-left">子固感歐公銘其祖父，寄書致謝，多推重歐公之辭。然因銘祖父而推重歐公，則推重歐公正是歸美祖父。至其文紆徐百折，轉入幽深，在南豐集中，應推為第一。</p>
</div>
</body>
</html>