<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-六國論蘇轍</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uQ8YD48SAt6gz4jevJ9ZQp4">
<div class="chapter" id="chapter">
<h1 class="juan">蘇轍</h1>
<h2 class="title">六國論</h2>
<hr/>
<p class="calibre5">嘗讀六國世家，<span class="zhu">《史記》，六國俱有世家。</span>竊怪天下之諸侯以五倍之地，十倍之眾，發憤西向，以攻山西千里之秦，而不免於滅亡。<span class="zhu">先怪六國滅亡。</span>常為之深思遠慮，以為必有可以自安之計。<span class="zhu">次為六國代計。</span>蓋未嘗不咎其當時之士慮患之疎而見利之淺，且不知天下之勢也。<span class="zhu">次咎當時策士不知天下之勢。下乃發議。</span></p>
<p class="calibre5">夫秦之所與諸侯爭天下者，不在齊、楚、燕、趙也，而在韓、魏之郊。諸侯之所與秦爭天下者，不在齊、楚、燕、趙也，而在韓、魏之野。秦之有韓、魏，譬如人之有腹心之疾也。韓、魏塞秦之衝，而蔽山東之諸侯，故夫天下之所重者，莫如韓、魏也。<span class="zhu">此言韓、魏為六國蔽障，為秦咽喉。深明天下大勢。</span>昔者范雎用於秦而收韓，商鞅用於秦而收魏。<span class="zhu">收者，使之附秦也。</span>昭王未得韓、魏之心，而出兵以攻齊之剛、壽，而范雎以為憂，<span class="zhu">一反更醒。</span>然則秦之所忌者可見矣。<span class="zhu">引證以明己說之有據。</span></p>
<p class="calibre5">秦之用兵於燕、趙，秦之危事也。越韓過魏而攻人之國都，燕、趙拒之於前，而韓、魏乘之於後，此危道也。而秦之攻燕、趙，未嘗有韓、魏之憂，<span class="zhu">八句，只是一句。</span>則韓、魏之附秦故也。夫韓、魏諸侯之障，而使秦人得出入於其閒，此豈知天下之勢耶？<span class="zhu">此切責韓、魏。</span>委區區之韓、魏，以當強虎狼之秦，彼安得不折而入於秦哉？韓、魏折而入於秦，然後秦人得通其兵於東諸侯，而使天下徧受其禍。<span class="zhu">此切責東諸侯。</span></p>
<p class="calibre5">夫韓、魏不能獨當秦，而天下之諸侯藉之以蔽其西，故莫如厚韓親魏以擯秦。<span class="zhu">通篇結穴。下只一意，轉折而盡。</span>秦人不敢逾韓、魏以窺齊、楚、燕、趙之國，<span class="zhu">一轉。</span>而齊、楚、燕、趙之國，因得以自完於其閒矣。<span class="zhu">二轉。</span>以四無事之國，佐當寇之韓、魏，<span class="zhu">三轉。</span>使韓、魏無東顧之憂，而為天下出身以當秦兵。<span class="zhu">四轉。</span>以二國委秦，而四國休息於內，以陰助其急，<span class="zhu">五轉。</span>若此可以應夫無窮，彼秦者將何為哉？<span class="zhu">此段深著自安之計在知天下之勢。</span>不知出此，而乃貪疆場尺寸之利，背盟敗約，以自相屠滅。秦兵未出，而天下諸侯已自困矣。至於秦人得伺其隙，以取其國，可不悲哉！<span class="zhu">感歎作結，遺恨千古。</span></p>
<p class="kindle-cn-para-left">是論只在「不知天下之勢」一句。蘇秦之說六國，意正如此。當時六國之策，萬萬無出于親韓、魏者。計不出此，而自相屠滅。六國之愚，何至於斯？讀之可發一笑。</p>
</div>
</body>
</html>
