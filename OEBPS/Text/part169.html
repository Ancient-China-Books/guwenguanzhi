<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-五代史伶官傳序歐陽修</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uX87Wk36L9I5GMid8Dxmgj2">
<div class="chapter" id="chapter">
<h1>五代史伶官傳序</h1>
<hr/><h2>歐陽修</h2>
<p class="calibre5">
嗚呼、盛衰之理、雖曰天命、豈非人事哉。原莊宗之所以得天下、與其所以失之者、可以知之矣。<span class="zhu">莊宗、姓朱耶、名存朂。先世事唐、賜姓李。父克用、以平黃巢功、封晉王，至存朂、滅梁自立、號後唐。 ○先作總挈。盛衰得失四字、是一篇關鍵。</span>世言晉王之將終也、以三矢賜莊宗、而告之曰、梁、吾仇也、<span class="zhu">朱溫從黃巢爲盜、旣而降唐、拜爲宣武軍節度使、賜名全忠、未幾、進封梁王。竟移唐祚。</span>燕王、吾所立、<span class="zhu">燕王姓劉。名守光、晉王嘗推爲尚父。守光曰、我作河北天子、誰能禁我。遂稱帝。</span>契<span class="zhu">乞、</span>丹、與吾約爲兄弟、而皆背晉以歸梁。<span class="zhu">契丹、耶律阿保機。帥衆入寇、晉王與之連和、約爲兄弟。旣歸而背盟、更附于梁。</span>此三者、吾遺恨也。與爾三矢、爾其無忘乃父之志。莊宗受而藏之於廟。其後用兵、則遣從事以一少牢告廟、<span class="zhu">羊曰少牢。</span>請其矢、盛<span class="zhu">平聲、</span>以錦囊、負而前驅、及凱旋而納之。<span class="zhu">凱、軍勝之樂。 ○以上敍事。</span>方其係燕父子以組、<span class="zhu">守光父仁恭、周德威伐燕、守光曰、俟晉王至聽命、晉王至而擒之。</span>函梁君臣之首、<span class="zhu">晉兵入梁、梁主友貞、謂皇甫麟曰、李氏吾世仇、理難降之、卿可斷吾首。麟遂泣弒梁主、因自殺。函、以木匣盛其首也。</span>入於太廟、還矢先王、而告以成功。其意氣之盛、可謂壯哉。<span class="zhu">一段揚。</span>及仇讎已滅、天下已定、一夫夜呼、亂者四應、倉皇東出、未見賊而士卒離散、君臣相顧、不知所歸。至於誓天斷髮、泣下沾襟、何其衰也。<span class="zhu">一段抑。</span>豈得之難而失之易歟。抑本其成敗之迹、而皆自於人歟。<span class="zhu">復作虛神、宕出正意、應繳人事。</span>書曰、滿招損、謙得益。憂勞可以興國、逸豫可以忘身、自然之理也。<span class="zhu">引書作斷、應篇首理字。</span>故方其盛也、舉天下之豪傑、莫能與之爭。<span class="zhu">又一段揚、仍用方其字、妙。</span>及其衰也、數十伶人困之、而身死國滅、爲天下笑。<span class="zhu">伶人、樂工也。莊宗善音律、或時自傅粉墨、與優人共戲于庭。後爲伶人郭從謙所弒。 ○又一段抑、仍用及其字、妙。</span>夫禍患常積於忽微、而智勇多困於所溺、豈獨伶人也哉。<span class="zhu">結出正意、慨想獨遠。</span>
</p>
<p class="translation">唉，盛衰的道理，虽说是天命，难道不也是人事造成的吗？探究庄宗得天下的原因，以及他失天下的缘由，就可以明白了。世人传说晋王将要去世时，把三支箭赐给庄宗，告诉他说，梁国是我的仇敌，燕王是我所扶立的，契丹曾与我约为兄弟，却都背弃晋国而归附梁国。这三件事，是我的遗恨。把这三支箭给你，你千万不要忘记你父亲的遗志。庄宗接受后把它们收藏在宗庙里。此后每次出兵，就派随从官员用少牢祭品告祭宗庙，请出那些箭，装在锦囊里，背着它作为前驱，等到凯旋时再把箭缴回宗庙。当他用绳索捆绑燕王父子，用木匣装着梁国君臣的头颅，送入太庙，归还先王的箭，向先王报告大功告成。他那时意气之盛，可以说是壮烈啊。等到仇敌已经消灭，天下已经安定，有一个人在夜里呼喊，叛乱的人四方响应，庄宗仓皇向东出逃，还没见到叛贼士卒就已经离散，君臣相对而视，不知道该到哪里去。以至于对天发誓割断头发，泪水沾湿衣襟，多么衰败啊！难道是得天下难而失天下容易吗？还是追溯他成败的痕迹，都是出于人事吗？《尚书》说，自满会招来损失，谦虚能得到益处。忧虑辛劳可以振兴国家，安逸享乐可以使身家败亡，这是自然的道理。所以当他兴盛的时候，全天下的豪杰，没有人能和他相争。等到他衰落的时候，几十个伶人就能困住他，以致于身死国灭，成为天下人的笑柄。祸患往往积累于细微之处，智勇之人常常被自己沉溺的事物所困，岂独伶人而已呢？</p>
<p class="kindle-cn-para-left">起手一提、已括全篇之意。次一段敍事、中後只是兩揚兩抑。低昂反覆、感慨淋漓、直可與史遷相爲頡頏。
</p>
</div>
</body>
</html>