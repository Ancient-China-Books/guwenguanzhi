<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>義田記錢公輔</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="uNAnO6NKK7pzWYA6XKe3lG5">
<div class="chapter" id="chapter">
<h1 class="juan">錢公輔</h1>
<h2 class="title">義田記</h2>
<hr/>
<p class="calibre5">
范文正公、<span class="zhu">名仲淹、字希文。</span>蘇人也。平生好施與、擇其親而貧、疎而賢者、咸施之。<span class="zhu">三句、是一篇之總。</span>方貴顯時、置負郭常稔<span class="zhu">飪、</span>之田千畝、號曰義田、以養濟羣族之人。<span class="zhu">點義田。</span>日有食、歲有衣、嫁娶凶葬皆有贍。擇族之長而賢者主其計、而時共出納焉。<span class="zhu">此中大有經濟。</span>日食、人一升。歲衣、人一縑。嫁女者五十千、再嫁者三十千。娶婦者三十千、再娶者十五千。葬者如再嫁之數、葬幼者十千。族之聚者九十口、歲入給稻八百斛、以其所入、給其所聚、沛然有餘而無窮。<span class="zhu">此敍分給之法。</span>屏<span class="zhu">丙、</span>而家居俟代者與焉、仕而居官者罷莫給。<span class="zhu">又加一語、分給之法始備。</span>此其大較也。<span class="zhu">一句頓住。</span>初、公之未貴顯也、嘗有志於是矣、而力未逮者二十年。<span class="zhu">言公早有此志。</span>旣而爲西帥、及參大政、於是始有祿賜之入、而終其志。<span class="zhu">慶歷二年、公出爲陝西路安撫經略招討使。三年、入爲參知政事。 ○言公得遂其志。</span>公旣歿、後世子孫修其業、承其志、如公之存也。<span class="zhu">其子純祐、純仁、純禮、純粹、皆賢。祐、仁、尤行仁義。 ○言子孫能繼公之志。</span>公雖位充祿厚、而貧終其身。歿之日、身無以爲斂、子無以爲喪。惟以施貧活族之義、遺其子而已。<span class="zhu">收完前文。下一段引古、一段歎今、總是借客形主之法。</span>昔晏平仲敝車羸馬。桓子曰、是隱君之賜也。晏子曰、自臣之貴、父之族、無不乘車者。母之族、無不足於衣食者。妻之族、無凍餒者。齊國之士、待臣而舉火者三百餘人。如此、而爲隱君之賜乎、彰君之賜乎。於是齊侯以晏子之觴、而觴桓子。<span class="zhu">罰以酒。 ○引古。</span>予嘗愛晏子好仁、齊侯知賢、而桓子服義也。<span class="zhu">受觴不辭、是服義。 ○並美三人。</span>又愛晏子之仁有等級、而言有次第也。先父族、次母族、次妻族、而後及其疎遠之賢。孟子曰、親親而仁民、仁民而愛物。晏子爲近之。<span class="zhu">專美晏子。</span>今觀文正公之義田、賢於平仲。其規模遠舉、又疑過之。<span class="zhu">結到文政公。</span>嗚呼、世之都三公位、享萬鍾祿、其邸第之雄、車輿之飾、聲色之多、妻孥之富、止乎一己而已。而族之人不得其門者、豈少也哉、況於施賢乎。其下爲卿、爲大夫、爲士、廩稍<span class="zhu">去聲、</span>之充、<span class="zhu">餼稟曰稍。</span>奉養之厚、止乎一己而已。而族之人、操壺<span class="zhu">同葫、</span>瓢爲溝中瘠者、又豈少哉、況於它<span class="zhu">同他、</span>人乎。<span class="zhu">歎今。</span>是皆公之罪人也。<span class="zhu">罵世人之不義、正以贊公之義。</span>公之忠義滿朝廷、事業滿邊隅、功名滿天下、後世必有史官書之者、予可無錄也。<span class="zhu">他人作記、必以此于起手處張大之、今只于結尾略帶、高絕。</span>獨高其義、因以遺其世云。
</p>
<p class="kindle-cn-para-left">常見世之貴顯者、徒自肥而已、視親族不異路人。如公之義、不獨難以望之晚近、卽求之千古以上、亦不可多得。作是記者、非特以之高公之義、亦以望後世之相感而效公也。
</p>
</div>
</body>
</html>