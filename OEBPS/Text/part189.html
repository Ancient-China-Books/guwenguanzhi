<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>喜雨亭記蘇軾</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="upJzM3dL63zL5JWjM4ZdKU8">
<div class="chapter" id="chapter">
<h1 class="juan">蘇軾</h1>
<h2 class="title">喜雨亭記</h2>
<hr/>
<p class="calibre5">亭以雨名，志喜也。<span class="zhu">起筆便將「喜雨亭」三字拆開，倒點出，已盡一篇之意。</span>古者有喜，則以名物，示不忘也。<span class="zhu">釋所以志喜之意。</span>周公得禾，以名其書；<span class="zhu">唐叔得禾，異母同穎，獻之成王。成王命唐叔以饋周公於東土。周公嘉天子之命，作《嘉禾》。</span>漢武得鼎，以名其年；<span class="zhu">漢武帝元狩六年夏，得寶鼎汾水上，改元為元鼎元年。</span>叔孫勝敵，以名其子。<span class="zhu">魯文公十一年，叔孫得臣獲長狄僑如，乃名其子曰僑如。</span>其喜之大小不齊，其示不忘一也。<span class="zhu">引古為證。</span></p>
<p class="calibre5">予至扶風之明年，始治官舍。為亭於堂之北，而鑿池其南，引流種樹，以為休息之所。<span class="zhu">先記作亭。</span>是歲之春，雨麥於岐山之陽，其佔為有年。<span class="zhu">縱一筆，下便可用「既而」字轉，文始曲折。</span>既而彌月不雨，民方以為憂。<span class="zhu">跌一句，借「憂」字形出「喜」字。</span>越三月，乙卯，乃雨，甲子又雨，民以為未足。<span class="zhu">又跌一句。</span>丁卯大雨，三日乃止。<span class="zhu">次記雨。</span>官吏相與慶於庭，商賈相與歌於市，農夫相與忭於野，<span class="zhu">「慶」、「歌」、「忭」三字，易法。</span>憂者以喜，病者以愈，<span class="zhu">次記喜。</span>而吾亭適成。<span class="zhu">緊接此句，妙。雨更不可不喜，喜更不可不志，喜更不可不以名亭在此。</span></p>
<p class="calibre5">於是舉酒於亭上，以屬<span class="zhu">祝。</span>客而告之，<span class="zhu">開出波瀾。</span>曰：五日不雨可乎？<span class="zhu">更五日也。</span>曰：「五日不雨則無麥。」十日不雨可乎？<span class="zhu">更十日也。</span>曰：「十日不雨則無禾。」無麥無禾，歲且薦<span class="zhu">同薦。</span>饑，獄訟繁興，而盜賊滋熾。則吾與二三子，雖欲優遊以樂於此亭，其可得耶？<span class="zhu">以無雨之可憂，形出得雨之可樂。</span>今天不遺斯民，始旱而賜之以雨，使吾與二三子得相與優游而樂於此亭者，皆雨之賜也。其又可忘耶？」<span class="zhu">應前「示不忘」，結住。</span></p>
<p class="calibre5">既以名亭，又從而歌之曰：「使天而雨珠，寒者不得以為襦；<span class="zhu">如。</span>使天而雨玉，飢者不得以為粟。一雨三日，伊誰之力？<span class="zhu">一眼注著亭，卻不肯一筆便說亭。</span>民曰太守。太守不有，歸之天子。天子曰不然，歸之造物。造物不自以為功，歸之太空。太空冥冥，不可得而名。吾以名吾亭。」<span class="zhu">歌非餘文。蓋喜雨固必志，而志喜雨何故卻於亭？此理還未說出，因借歌以發之。</span></p>
<p class="kindle-cn-para-left">只就「喜雨亭」三字，分寫、合寫、倒寫、順寫、虛寫、實寫，即小見大，以無化有。意思愈出而不窮，筆態輕舉而盪漾，可謂極才人之雅緻矣。</p>
</div>
</body>
</html>
