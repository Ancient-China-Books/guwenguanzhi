<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-超然臺記蘇軾</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uXL74csP7Hg6m4bt4Yfg9zB">
<div class="chapter" id="chapter">
<h1 class="juan">超然臺記</h1>
<h2 class="title">蘇軾</h2>
<hr/>
<p class="calibre5">凡物皆有可觀。苟有可觀，皆有可樂。<span class="zhu">「樂」字，是一篇主意。</span>非必怪奇偉麗者也，餔糟啜醨，<span class="zhu">醨，薄酒。</span>皆可以醉，果蔬草木，皆可以飽。推此類也，吾安往而不樂？<span class="zhu">此即蔬食飲水樂在其中，簞食瓢飲不改其樂意。○一起便見超然。</span></p>
<p class="calibre5">夫所為求福而辭禍者，以福可喜而禍可悲也。人之所欲無窮，而物之可以足吾欲者有盡。<span class="zhu">指富貴利達。</span>美惡之辨戰於中，而去取之擇交乎前，則可樂者常少，而可悲者常多。<span class="zhu">不超然則不樂。</span>是謂求禍而辭福。<span class="zhu">福可喜，禍可悲，今以求福辭禍之故，而多悲少樂，是求禍辭福也。</span>夫求禍而辭福，豈人之情也哉？物有以蓋之矣。<span class="zhu">蓋，蔽也。○承上起下。</span>彼遊於物之內，而不遊於物之外。<span class="zhu">反超然說。</span>物非有大小也，自其內而觀之，未有不高且大者也。彼挾其高大以臨我，則我常眩亂反覆，<span class="zhu">即<span class="shu-ming">孟子</span>「勿視其巍巍」之意。</span>如隙中之觀鬬，又烏知勝負之所在？<span class="zhu">喻眼界之小。</span>是以美惡橫生，而憂樂出焉，可不大哀乎！<span class="zhu">此段言遊於物之內，則因其美惡而生憂樂；遊於物之外，則無所往而不樂。</span></p>
<p class="calibre5">予自錢塘移守膠西，<span class="zhu">錢塘，屬浙江杭州。膠西，即膠州，屬山東萊州。○入題。</span>釋舟楫之安，而服車馬之勞；去雕牆之美，而庇采椽之居；<span class="zhu">采椽不斲。</span>背湖山之觀，而行桑麻之野。<span class="zhu">安得超然。</span>始至之日，歲比不登，盜賊滿野，獄訟充斥，而齋廚索然，日食杞菊，<span class="zhu">春食苗，夏食葉，秋食花，冬食根。○安得超然。</span>人固疑予之不樂也。<span class="zhu">反跌一句，起下文。</span>處之期年，而貌加豐，發之白者日以反黑。予既樂其風俗之淳，而其吏民亦安予之拙也。<span class="zhu">正寫己之安往而不樂。</span>於是治其園囿，潔其庭宇，伐安丘、高密之木，<span class="zhu">安丘、高密，二縣名。</span>以修補破敗，為苟完之計。而園之北，因城以為臺者舊矣，稍葺而新之。時相與登覽，放意肆志焉。<span class="zhu">敘完作臺事。○上寫因樂而有臺，下寫因臺而得樂。「放意肆志」四字，正為「樂」字寫照。上下關鎖。</span>南望馬耳常山，<span class="zhu">二山名。秦漢間，高人多隱於此。</span>出沒隱見，若近若遠，庶幾有隱君子乎？<span class="zhu">南。</span>而其東則廬山，<span class="zhu">即秦始皇遣盧生入海，求羨門子高者。</span>秦人盧敖<span class="zhu">秦博士。</span>之所從遁也。<span class="zhu">東。</span>西望穆陵，<span class="zhu">關名。<span class="shu-ming">左傳</span>：齊桓公曰：「賜我先君履，南至于穆陵。」即此。</span>隱然如城郭，師尚父、<span class="zhu">太公。</span>齊威公<span class="zhu">即桓公。</span>之遺烈，猶有存者。<span class="zhu">西。</span>北俯濰水，<span class="zhu">韓信與龍且戰，夾濰水而陣。即此。</span>慨然太息，思淮陰<span class="zhu">韓信封淮陰侯。</span>之功，而弔其不終。<span class="zhu">北。○憑今弔古，感慨淋漓，超然山水之外。</span>臺高而安，深而明，夏涼而冬溫，<span class="zhu">寫臺。</span>雨雪之朝，風月之夕，予未嘗不在，客未嘗不從。<span class="zhu">寫人。</span>擷<span class="zhu">賢入聲。</span>園疏，取池魚，釀<span class="zhu">娘去聲。</span>秫<span class="zhu">術。</span>酒，瀹脫粟而食之，曰：「樂哉！遊乎！」<span class="zhu">擷，捋取也。醞酒為釀。秫，稷之粘者，即糯也。瀹，粗熟而出之也。脫粟，才脫谷而已，言不精鑿也。○寫人與臺之日用平常。○「樂」字一振。</span></p>
<p class="calibre5">予弟子由，適在濟南，聞而賦之，且名其臺曰「超然」。<span class="zhu">點臺名字。</span>以見予之無所往而不樂者，蓋遊於物之外也。<span class="zhu">應前「安往而不樂」及「遊於物之外」句。超然之意，得此一結，更暢。</span></p>
<p class="kindle-cn-para-left">是記先發超然之意，然後入事。其敘事處，忽及四方之形勝，忽入四時之佳景，俯仰情深，而總歸之一樂。真能超然物外者矣。</p>
</div>
</body>
</html>
