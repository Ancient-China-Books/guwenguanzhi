<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-太史公自序史記</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="umNA89TjaZ68dT4EO5tcbF7">
<div class="chapter" id="chapter">
<h1 class="juan">史記</h1>
<h2 class="title">太史公自序</h2>
<hr/>
<p class="calibre5">
太史公曰、先人有言、自周公卒、五百歲而生孔子、<span class="zhu">先人、謂先代賢人。</span>孔子卒後、至於今五百歲、<span class="zhu">適當五百歲之期。</span>有能紹明世、正易傳、繼春秋、本詩書禮樂之際、<span class="zhu">點出六經。</span>意在斯乎、意在斯乎、小子何敢讓焉。<span class="zhu">何敢自嫌值五百歲而讓之也。明明欲以史記繼春秋意。</span>上大夫壺<span class="zhu">胡、</span>遂曰、昔孔子何爲而作春秋哉。<span class="zhu">設爲問答、單提春秋、見史記源流。</span>太史公曰、余聞董生<span class="zhu">仲舒。</span>曰、周道衰廢、孔子爲魯司寇、諸侯害之、大夫壅之、孔子知言之不用、道之不行也、是非二百四十二年之中、以爲天下儀表、貶天子、退諸侯、討大夫、以達王事而已矣。<span class="zhu">王事、卽王道。 ○一句斷盡春秋。已下乃極歎春秋一書之大。</span>子曰、我欲載之空言、不如見之於行事之深切著明也。<span class="zhu">春秋原實著當時行事、非空言垂訓。</span>夫春秋、上明三王之道、下辨人事之紀、別嫌疑、明是非、定猶豫、<span class="zhu">人不決曰猶豫。</span>善善惡惡、賢賢賤不肖、存亡國、繼絕世、補敝起廢、王道之大者也。<span class="zhu">此段專贊春秋、下復以諸經陪說。</span>易著天地陰陽四時五行、故長於變。禮經紀人倫、故長於行。書記先王之事、故長於政。詩記山川谿谷禽獸草木牝牡雌雄、故長於風。樂樂<span class="zhu">洛、</span>所以立、故長於和。春秋辨是非、故長於治人。<span class="zhu">又從易禮書詩樂說到春秋、以應起。</span>是故禮以節人、樂以發和、書以道事、詩以達意、易以道化、春秋以道義。<span class="zhu">再將諸經與春秋結束一通。</span>撥亂世反之正、莫近於春秋。<span class="zhu">莫切近于春秋、應上深切著明。 ○以下獨詳論春秋。</span>春秋文成數萬、<span class="zhu">春秋萬八千字。</span>其指數千、萬物之散聚、皆在春秋。<span class="zhu">櫽括春秋全部文字。</span>春秋之中、弒君三十六、亡國五十二、諸侯奔走不得保其社稷者、不可勝<span class="zhu">升、</span>數、察其所以、皆失其本已。<span class="zhu">所以弒君亡國及奔走、皆是失仁義之本。</span>故易曰、失之毫釐、差以千里。<span class="zhu">今易無此語、易緯有之。</span>故曰、臣弒君、子弒父、非一旦一夕之故也、其漸久矣。<span class="zhu">此易坤卦之詞、文亦稍異。 ○兩引易詞、以明本之不可失也。 ○櫽括春秋全部事跡。</span>故有國者、不可以不知春秋、前有讒而弗見、後有賊而不知。爲人臣者、不可以不知春秋、守經事而不知其宜、遭變事而不知其權。爲人君父、而不通於春秋之義者、必蒙首惡之名。爲人臣子、而不通於春秋之義者、必陷篡弒之誅、死罪之名。<span class="zhu">春秋所該甚廣、而君臣父子之分、猶有獨嚴、故提出言之。</span>其實皆以爲善爲之、不知其義、被之空言而不敢辭。<span class="zhu">總上文而言、其實心本欲爲善、但爲之而不知其義理、憑空加以罪名、而不敢辭。 ○春秋實有此等事、特爲揭出、甚言春秋之義、不可不知也。</span>夫不通禮義之㫖、<span class="zhu">禮緣義起、故並言之。 ○又卽春秋生出禮義二字。</span>至於君不君、臣不臣、父不父、子不子。君不君則犯、<span class="zhu">爲臣下所干犯。</span>臣不臣則誅、父不父則無道、子不子則不孝。此四行者、天下之大過也、以天下之大過予之、則受而弗敢辭、<span class="zhu">應被之空言而不敢辭句。</span>故春秋者、禮義之大宗也。<span class="zhu">一句極贊春秋、收括前意。</span>夫禮禁未然之前、法施已然之後、法之所爲用者易見、而禮之所爲禁者難知。<span class="zhu">四句引治安策語、見春秋所以作、并史記所以作之意。</span>壺遂曰、孔子之時、上無明君、下不得任用、故作春秋、垂空文以斷禮義、當一王之法。今夫子上遇明天子、<span class="zhu">武帝。</span>下得守職、萬事旣具、咸各序其宜、夫子所論、欲以何明。<span class="zhu">再借壺遂語辨難、一番回護自家、妙。</span>太史公曰、唯唯、<span class="zhu">委、</span>否否、不然。<span class="zhu">疊用唯唯否否不然、妙。唯唯、姑應之也。否否、略折之也。不然、特申明之也。</span>余聞之先人曰、<span class="zhu">又是先人。</span>伏羲至純厚、作易八卦。堯舜之盛、尚書載之、禮樂作焉。湯武之隆、詩人歌之。春秋采善貶惡、推三代之德、褒周室、非獨刺譏而已也。<span class="zhu">又言春秋與諸經同義、皆純厚隆盛之書、非刺譏之文。極得宣尼作春秋微意。</span>漢興以來、至明天子、<span class="zhu">應上遇明天子。</span>獲符瑞、<span class="zhu">指獲麟。</span>建封禪、<span class="zhu">封、泰山上築土爲壇、以祭天。禪、泰山下小山上除地爲墠、以祭山川。</span>改正朔、易服色、受命於穆清、<span class="zhu">受天命清和之氣。</span>澤流罔極、海外殊俗、重<span class="zhu">平聲、</span>譯<span class="zhu">亦、</span>款塞、<span class="zhu">傳夷夏之言者曰譯、俗謂之通士。款塞、叩塞門也。</span>請來獻見者、不可勝道、臣下百官、力誦聖德、猶不能宣盡其意。<span class="zhu">言口不能悉誦、故不可不載之書。</span>且士賢能而不用、有國者之恥、<span class="zhu">此句賓。</span>主上明聖而德不布聞、有司之過也。<span class="zhu">此句主。</span>且余嘗掌其官、<span class="zhu">應下得守職。</span>廢明聖盛德不載、<span class="zhu">一、</span>滅功臣世家賢大夫之業不述、<span class="zhu">二、</span>墮先人所言、<span class="zhu">三、</span>罪莫大焉。余所謂述故事、整齊其世傳、非所謂作也、<span class="zhu">作字呼應。</span>而君比之於春秋、謬矣。<span class="zhu">正對欲以何明句。 ○壺遂問答一篇完。</span>於是論次其文七年、<span class="zhu">太初元年、至天漢三年。</span>而太史公遭李陵之禍、幽於縲紲。<span class="zhu">詳後報任安書中。 ○可見史公未遭禍前、已作史記、特未卒業耳。</span>乃喟然而歎曰、是余之罪也夫、是余之罪也夫、身毀不用矣。<span class="zhu">受腐刑。</span>退而深惟曰、夫詩書隱約者、<span class="zhu">隱、憂也。約、猶屈也。</span>欲遂其志之思也。<span class="zhu">史公欲卒成史記、故以此句喚起。</span>昔西伯拘羑<span class="zhu">有、</span>里、演周易。孔子戹陳蔡、作春秋。屈原放逐、著離騷。左丘失明、厥有國語。孫子臏<span class="zhu">頻上聲、</span>腳、<span class="zhu">腳、 ○臏、刖刑、去膝蓋骨。</span>而論兵法。不韋遷蜀、世傳呂覽。<span class="zhu">卽呂氏春秋。</span>韓非囚秦、說<span class="zhu">稅、</span>難孤憤。<span class="zhu">非作孤憤說難等篇、十餘萬言。 ○又組織六經作餘波、而添出離騷、國語等作陪、更妙。</span>詩三百篇、大抵賢聖發憤之所爲作也。此人皆意有所鬱結、不得通其道也。<span class="zhu">又借詩作結、文法更變化。</span>故述往事、思來者、於是卒述陶唐以來、至於麟止、自黃帝始。<span class="zhu">武帝至雍、獲白麟、遷以爲述事之端、上紀黃帝、下至麟止、猶孔子絕筆於獲麟也。史公雖欲不比春秋之作、又不可得矣。</span>
</p>
<p class="kindle-cn-para-left">史公生平學力、在史記一書、上接周孔、何等擔荷、原本六經、何等識力、表章先人、何等淵源。然非發憤鬱結、則雖有文章、可以無作。哀公獲麟而春秋作、武帝獲麟而史記作、史記豈真能繼春秋者哉。
</p>
</div>
</body>
</html>