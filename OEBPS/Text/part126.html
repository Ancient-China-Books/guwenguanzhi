<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-師說韓愈</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uU3PRTz5RpuoHTSdDq736l9">
<div class="chapter" id="chapter">
<h1>師說</h1>
<hr/><h2>韓愈</h2>
<p class="calibre5">
古之學者必有師。師者、所以傳道受業解惑也。<span class="zhu">說得師道如此鄭重。一篇大綱領、具見于此。</span>人非生而知之者、孰能無惑。惑而不從師、其爲惑也、終不解矣。<span class="zhu">緊承解惑說、下承傳道說。</span>生乎吾前、其聞道也、固先乎吾、吾從而師之。生乎吾後、其聞道也、亦先乎吾、吾從而師之。吾師道也、夫庸知其年之先後生於吾乎。是故無貴無賤、無長無少、道之所存、師之所存也。<span class="zhu">道在卽師在、是絕世議論。</span>嗟乎、師道之不傳也久矣、欲人之無惑也難矣。<span class="zhu">忽作慨歎、若承若起、佳甚。</span>古之聖人、其出人也遠矣。猶且從師而問焉。今之衆人、其下聖人也亦遠矣、而恥學於師。是故聖益聖、<span class="zhu">古人。</span>愚益愚。<span class="zhu">今人。</span>聖人之所以爲聖、愚人之所以爲愚、其皆出於此乎。<span class="zhu">此是高一等說話、翻前面人非生知之說。</span>愛其子、擇師而教之。於其身也、則恥師焉、惑矣。彼童子之師、授之書、而習其句讀<span class="zhu">豆、</span>者也。非吾所謂傳其道、解其惑者也。句讀之不知、惑之不解、或師焉、或不<span class="zhu">否、</span>焉。小學而大遺、吾未見其明也。<span class="zhu">童子句讀之不知、則爲之擇師。其身惑之不解、則不擇師。是學其小、而遺忘其大者、可謂不明也。 ○此就尋常話頭、從容體出至情、其理明、其辭切。</span>巫醫樂師百工之人、不恥相師。士大夫之族、曰師曰弟子云者、則羣聚而笑之。問之、則曰彼與彼年相若也、道相似也、<span class="zhu">有長有少矣。</span>位卑則足羞、官盛則近諛。<span class="zhu">有貴有賤矣。</span>嗚呼、師道之不復可知矣。<span class="zhu">可爲長太息。</span>巫醫樂師百工之人、君子不齒。<span class="zhu">齒、列也。</span>今其智乃反不能及、其可怪也歟。<span class="zhu">此與前論聖人且從師同意。前以至貴者形今人之不從師、此以至賤者形今人之不從師。反覆劇論、意甚切至。</span>聖人無常師、孔子師郯<span class="zhu">談、</span>子、萇<span class="zhu">長、</span>弘、師襄、老聃。<span class="zhu">耽、</span>郯子之徒、<span class="zhu">省句。</span>其賢不及孔子。<span class="zhu">孔子詢官名于郯子、訪樂于萇弘、學琴于師襄、問禮于老聃。</span>孔子曰、三人行、則必有我師。<span class="zhu">借孔子作證、取前聖人從師意。</span>是故弟子不必不如師、師不必賢於弟子。聞道有先後、術業有專攻、如是而已。<span class="zhu">收前吾師道意、完足。</span>李氏子蟠、年十七、<span class="zhu">蟠、貞元十九年進士。</span>好古文、六藝經傳、皆通習之。不拘於時、學於余。<span class="zhu">異于今人。</span>余嘉其能行古道、<span class="zhu">不異于古人。</span>作師說以貽之。
</p>
<p class="kindle-cn-para-left">通篇只是吾師道也一句。言觸處皆師、無論長幼貴賤、惟人自擇。因借時人不肯從師、歷引童子、巫醫、孔子喻之。總是欲李氏子能自得師、不必謂公慨然以師道自任、而作此以倡後學也。
</p>
</div>
</body>
</html>