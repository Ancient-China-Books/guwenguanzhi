<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>凌虛臺記蘇軾</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uf9DnsM2UrwZ2xpOQ9bhsZB">
<div class="chapter" id="chapter">
<h1 class="juan">蘇軾</h1>
<h2 class="title">凌虛臺記</h2>
<hr/>
<p class="calibre5">國於南山之下，宜若起居飲食與山接也。<span class="zhu">筆亦凌虛而起。</span>四方之山，莫高於終南，<span class="zhu">終南山，在陝西西安府。</span>而都邑之麗山者，莫近於扶風。<span class="zhu">麗，附也。</span>以至近求最高，其勢必得。而太守之居，未嘗知有山焉。雖非事之所以損益，而物理有不當然者。<span class="zhu">應「宜若」句。</span>此凌虛之所為築也。<span class="zhu">點出臺。</span></p>
<p class="calibre5">方其未築也，太守陳公，杖履逍遙於其下，見山之出於林木之上者，纍纍如人之旅行於牆外而見其髻<span class="zhu">計。</span>也，曰：「是必有異。」<span class="zhu">敘未築臺之先。</span>使工鑿其前為方池，以其土築臺，高出於屋之簷而止。然後人之至於其上者，怳然不知臺之高，而以為山之踴躍奮迅而出也。<span class="zhu">敘既築臺之後。「恍然不知」二句，正寫凌虛意。</span>公曰：「是宜名凌虛。」<span class="zhu">點出名臺。</span>以告其從事蘇軾，而求文以為記。<span class="zhu">點出作記。</span></p>
<p class="calibre5">軾復於公曰：「物之廢興成毀，不可得而知也。<span class="zhu">提句寄想甚遠。</span>昔者荒草野田，霜露之所蒙翳，狐虺之所竄伏。方是時，豈知有凌虛臺耶？<span class="zhu">臺從無而有，是說興、成。</span>廢興成毀，相尋於無窮，則臺之復為荒草野田，皆不可知也。<span class="zhu">臺自有而無，是說廢、毀。</span>嘗試與公登臺而望，其東則秦穆之祈年橐泉也，<span class="zhu">祈年、橐泉，皆宮名。</span>其南則漢武之長楊、五柞，<span class="zhu">昨。○長楊，較獵之所。五柞，祀神宮。</span>而其北則隋之仁壽、唐之九成也。<span class="zhu">仁壽，隋文宮名。九成，唐太宗所建宮，以避暑。</span>計其一時之盛，宏傑詭麗，堅固而不可動者，豈特百倍於臺而已哉！<span class="zhu">例興、成。</span>然而數世之後，欲求其髣髴，而破瓦頹垣，無復存者，既已化為禾黍荊棘丘墟隴畝矣，而況於此臺歟！<span class="zhu">例廢、毀。○憑弔今古，唏噓感慨，欲歌欲泣。</span>夫臺猶不足恃以長久，而況於人事之得喪、忽往而忽來者歟？而或者欲以夸世而自足，則過矣。<span class="zhu">推進一層說。</span>蓋世有足恃者，而不在乎臺之存亡也。」<span class="zhu">託意有在，而不說出，妙。</span>既以言於公，退而為之記。</p>
<p class="kindle-cn-para-left">通篇只是興成廢毀二段，一寫再寫，悲歌慷慨，使人不樂。然在我有足恃者，何不樂之有？蓋其胸中實有曠觀達識，故以至理出為高文。若認作一篇譏太守文字，恐非當日作記本旨。</p>
</div>
</body>
</html>
