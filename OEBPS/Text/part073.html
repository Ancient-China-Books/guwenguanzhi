<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-李斯諫逐客書</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="u5WIMpMozoYj3D24XQRWYXC">
<div class="chapter" id="chapter">
<h1>李斯諫逐客書</h1>
<hr/><h2>秦文</h2>
<p class="calibre5">
秦宗室大臣皆言秦王曰、諸侯人來事秦者、大抵爲其主游閒於秦耳、請一切逐客。<span class="zhu">一切者、無所不逐也。</span>李斯議亦在逐中。<span class="zhu">李斯、秦客卿、楚上蔡人。 ○所謂一切也。</span>斯乃上書曰、臣聞吏議逐客、竊以爲過矣。<span class="zhu">一句揭開題面、通篇純用反法。</span>昔穆公求士、西取由余於戎、<span class="zhu">由余、西戎人。</span>東得百里奚於宛、<span class="zhu">百里奚、楚宛人。</span>迎蹇叔於宋、<span class="zhu">蹇叔、岐州人。時游宋、故迎之。</span>求丕豹、公孫支於晉、<span class="zhu">丕豹、自晉奔秦。公孫支、游晉歸秦。</span>此五子者、不產于秦、而穆公用之、并國二十、遂霸西戎。<span class="zhu">一段穆公用客。</span>孝公用商鞅之法、<span class="zhu">商鞅、衛人、姓公孫氏。</span>移風易俗、民以殷盛、國以富強、百姓樂用、諸侯親服、獲楚魏之師、舉地千里、至今治強。<span class="zhu">二段孝公用客。</span>惠王用張儀之計、<span class="zhu">張儀、魏人。</span>拔三川之地、西并巴蜀、<span class="zhu">惠王時、司馬錯請伐蜀、滅之。後武王欲通車三川、令甘茂拔宜陽。今並云儀者、以儀爲秦相、雖錯滅蜀、甘茂通三川、皆歸功于相歟。</span>北收上郡、<span class="zhu">魏納上郡十五縣。</span>南取漢中、<span class="zhu">攻楚漢中、取地六百里。</span>包九夷、制鄢郢、<span class="zhu">屬楚之夷有九種。鄢、郢、楚二邑。</span>東據城皋之險、割膏腴之壤、<span class="zhu">成皋、屬河南、周之東境。</span>遂散六國之從、<span class="zhu">宗、</span>使之西面事秦、功施到今。<span class="zhu">三段惠王用客。</span>昭王得范雎、<span class="zhu">范雎、魏人。</span>廢穰侯、逐華陽、<span class="zhu">穰侯、華陽、俱太后弟。</span>彊公室、杜私門、蠶食諸侯、使秦成帝業。<span class="zhu">四段昭王用客。 ○四段不引前代他國事、只以秦之先爲言、妙。</span>此四君者、皆以客之功、<span class="zhu">一句總收、下卽轉入。</span>由此觀之、客何負於秦哉。<span class="zhu">又一轉、下反振、語氣乃足。</span>向使四君却客而不內、<span class="zhu">同納、</span>疏士而不用、是使國無富利之實、而秦無強大之名也。<span class="zhu">結完上文、乃入時事、必以爲說正意矣、偏又發許多譬喻、滾滾不窮、奇絕妙絕。</span>今陛下致崐山之玉、<span class="zhu">崐山、在闐國、其岡出玉。</span>有隨和之寶、<span class="zhu">隨侯珠、卞和璧。</span>垂明月之珠、<span class="zhu">珠光如明月。</span>服太阿之劍、<span class="zhu">干將歐冶三人作劍、一曰龍淵、一曰太阿。</span>乘纖離之馬、<span class="zhu">纖離、駿馬名。</span>建翠鳳之旗、<span class="zhu">以翠羽爲鳳形而飾旗。</span>樹靈鼉之鼓、<span class="zhu">鼉、皮可以冒鼓。</span>此數寶者、秦不生一焉、而陛下說之、何也。<span class="zhu">一頓。 ○秦王性好侈大、故歷以紛華聲色之美動其心、此善說之術也。</span>必秦國之所生然後可、<span class="zhu">一折。上是順說、下是倒說。</span>則是夜光之璧、不飾朝廷、犀象之器、不爲玩好、鄭魏之女、不充後宮、而駿馬駃<span class="zhu">決、</span>騠、<span class="zhu">提、</span>不實外廄。<span class="zhu">駃騠、良馬名。</span>江南金錫不爲用、西蜀丹青不爲采。<span class="zhu">句法不排偶、氣勢已極宕折、可以止矣。偏作兩節寫、但見其妙、不見其煩。</span>所以飾後官、充下陳、<span class="zhu">下陳、猶後列也。</span>娛心意、說耳目者、必出於秦然後可、則是宛珠之簪、<span class="zhu">宛地之珠飾簪。</span>傅<span class="zhu">附、</span>璣之珥、<span class="zhu">二、 ○璣、珠之不圓者。珥、瑱也。謂以璣傅著于珥。</span>阿縞之衣、<span class="zhu">齊東阿縣所出繒帛爲衣。</span>錦繡之飾、<span class="zhu">飾、領緣也。</span>不進於前、而隨俗雅化、<span class="zhu">謂閑雅變化、而能隨俗也。</span>佳冶窈窕、趙女不立於側也。<span class="zhu">語氣肆宕、采色爛然、可以止矣、又偏再衍出下節。彊弩穿甲、勁勢未已。</span>夫擊甕叩缶、彈箏搏髀、<span class="zhu">彼、 ○甕、汲瓶也。缶、瓦器。箏、以竹爲之。髀、股骨。擊叩彈搏、皆所以節歌。</span>而歌呼嗚嗚、快耳目者、真秦之聲也。鄭衛桑間、<span class="zhu">樂記、桑間濮上之音、謂濮水之上、桑林之間、衛地也。</span>韶虞武象者、<span class="zhu">韶虞、舜樂。武象、周樂。</span>異國之樂也。<span class="zhu">以韶虞與鄭衛並說、此戰國之習。</span>今棄擊甕而就鄭衛、退彈箏而取韶虞、若是者何也、快意當前、適觀而已矣。<span class="zhu">與前何也遙應。</span>今取人則不然、<span class="zhu">上邊事已多、文已長、不知如何收拾。他只用一句折轉、盡數包羅、妙甚。</span>不問可否、不論曲直、非秦者去、爲客者逐。<span class="zhu">取人正意只四句。</span>然則是所重者、在乎色樂珠玉、而所輕者、在乎人民也。此非所以跨<span class="zhu">去聲、</span>海內、制諸侯之術也。<span class="zhu">收拾前文、又一句拓開。不粘逐客上、妙。</span>臣聞地廣者粟多、國大者人衆、兵強則士勇、<span class="zhu">此下卽完上意、而更起一峯。</span>是以泰山不讓土壤、故能成其大、河海不擇細流、故能就其深、王者不却衆庶、故能明其德。<span class="zhu">讓、辭也。就、成也。 ○又下二喻。</span>是以地無四方、民無異國、四時充美、鬼神降福、此五帝三王之所以無敵也。<span class="zhu">纔是跨海內、制諸侯之術。</span>今乃棄黔首以資敵國、<span class="zhu">黔、黑也。秦謂民爲黔首、以其頭黑也。</span>却賓客以業諸侯、<span class="zhu">謂與諸侯立功業。</span>使天下之士、退而不敢西向、裹足不入秦、此所謂藉寇兵而齎盜糧者也。<span class="zhu">一段始正言逐客事。</span>夫物不產於秦、可寶者多、<span class="zhu">收完崐山之玉二段。</span>士不產於秦、而願忠者衆。<span class="zhu">收完昔穆公四段。 ○一篇大文字、只此二語收盡、更無餘蘊。</span>今逐客以資敵國、損民以益讎、<span class="zhu">無補于民、而增許多讎我之人。</span>內自虛而外樹怨於諸侯、<span class="zhu">內旣無賢、皆往事他國、而樹怨于外也。</span>求國之無危、不可得也。<span class="zhu">又收地廣者一段、完棄黔首資敵國等語、而正意俱足。</span>秦王乃除逐客之令、復李斯官。
</p>
<p class="kindle-cn-para-left">此先秦古書也。中間兩三節、一反一覆、一起一伏、略加轉換數个字、而精神愈出、意思愈明、無限曲折變態、誰謂文章之妙、不在虛字助辭乎。
</p>
</div>
</body>
</html>
