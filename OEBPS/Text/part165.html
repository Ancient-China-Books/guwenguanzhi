<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-縱囚論歐陽修</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uRNofD2gPpzrUYvJ4tniWQF">
<div class="chapter" id="chapter">
<h1>縱囚論</h1>
<hr/><h2>歐陽修</h2>
<p class="calibre5">
信義行於君子、而刑戮施於小人。<span class="zhu">兩句立柱。</span>刑入於死者、乃罪大惡極、此又小人之尤甚者也。<span class="zhu">懸指所縱之囚。</span>寧以義死、不苟幸生、而視死如歸、此又君子之尤難者也。<span class="zhu">懸指囚之自歸。 ○兩尤字、最見精神。</span>方唐太宗之六年、錄大辟<span class="zhu">闢、</span>囚三百餘人。縱使還家、約其自歸以就死。是以君子之難能、期小人之尤者以必能也。<span class="zhu">一斷。</span>其囚及期、而卒自歸無後者、是君子之所難、而小人之所易也。<span class="zhu">一斷。</span>此豈近於人情哉。<span class="zhu">一句收緊、伏後必本人情句。</span>或曰、罪大惡極、誠小人矣。及施恩德以臨之、可使變而爲君子。蓋恩德入人之深、而移人之速、有如是者矣。<span class="zhu">設一難、起下本㫖。</span>曰、太宗之爲此、所以求此名也。<span class="zhu">言太宗爲此、正求恩德入人之名。 ○劈手一接、喝破太宗一生病根、刺心刻髓。</span>然安知夫縱之去也、不意其必來以冀免、所以縱之乎。又安知夫被縱而去也、不意其自歸而必獲免、所以復來乎。<span class="zhu">將太宗與囚之心事、一一寫出、深文曲筆。</span>夫意其必來而縱之、是上賊下之情也。意其必免而復來、是下賊上之心也。<span class="zhu">賊、猶盜也。</span>吾見上下交相賊以成此名也。烏有所謂施恩德與夫知信義者哉。<span class="zhu">上以賊下、非真施恩德也。下以賊上、非真知信義也。 ○反應上文收住。</span>不然、太宗施德於天下、於茲六年矣。不能使小人不爲極惡大罪。而一日之恩、能使視死如歸、而存信義、此又不通之論也。<span class="zhu">反覆辨駁、愈駁愈快。</span>然則何爲而可、曰、縱而來歸、殺之無赦。而又縱之、而又來、則可知爲恩德之致爾。<span class="zhu">又起一波。</span>然此必無之事也。<span class="zhu">急轉。</span>若夫縱而來歸而赦之、可偶一爲之爾。若屢爲之、則殺人者皆不死。是可爲天下之常法乎。不可爲常者、其聖人之法乎。<span class="zhu">提出常法二字、縱囚之失、顯然可見。</span>是以堯舜三王之治、必本於人情。不立異以爲高、不逆情以干譽。<span class="zhu">前不說堯舜三王、留在後結、辭盡而意無窮。</span>
</p>
<p class="kindle-cn-para-left">太宗縱囚、囚自來歸、俱爲反常之事。先以不近人情斷定、末以不可爲常法結之、自是千古正論。通篇雄辨深刻、一步緊一步、令無可躲閃處。此等筆力、如刀斫斧截、快利無雙。
</p>
</div>
</body>
</html>