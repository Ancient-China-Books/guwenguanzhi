<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-梅聖俞詩集序歐陽修</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="ur438ObTI7p2fLyYuHeYEUF">
<div class="chapter" id="chapter">
<h1>梅聖俞詩集序</h1>
<hr/><h2>歐陽修</h2>
<p class="calibre5">
予聞世謂詩人少達而多窮、<span class="zhu">劈頭引一語、拈窮字起。</span>夫豈然哉。蓋世所傳詩者、多出於古窮人之辭也。<span class="zhu">一句駁倒詩人多窮、下詳寫詩非能窮人。</span>凡士之蘊其所有、而不得施於世者、多喜自放於山巔水涯之外。見蟲魚草木、風雲鳥獸之狀類、往往探其奇怪。內有憂思感憤之鬱積、其興於怨刺、以道羇<span class="zhu">雞、</span>臣寡婦之所歎、而寫人情之難言、蓋愈窮而愈工。<span class="zhu">述古今詩人、作意摹寫。</span>然則非詩之能窮人、殆窮者而後工也。<span class="zhu">惟窮而後工、故世所傳詩者、多出于古窮人之辭。 ○一語點正、引出聖俞。</span>予友梅聖俞、<span class="zhu">點出人。</span>少以蔭補爲吏。累舉進士、輒抑於有司。困於州縣、凡十餘年。年今五十、猶從辟<span class="zhu">闢、</span>書、爲人之佐。鬱其所蓄、不得奮見於事業。<span class="zhu">辟書、聘書也。爲人佐、如作幕賓之類。 ○點出遭遇、正寫其窮。</span>其家宛陵、幼習於詩。自爲童子、出語已驚其長老。旣長、學乎六經仁義之說。其爲文章、簡古純粹、不求茍說於世、世之人徒知其詩而已。<span class="zhu">點出文章、爲詩作陪引。</span>然時無賢愚、語詩者必求之聖俞。聖俞亦自以其不得志者、樂於詩而發之。故其平生所作、於詩尤多。<span class="zhu">方正點出詩。</span>世旣知之矣、而未有薦於上者。昔王文康公嘗見而歎曰、二百年無此作矣。雖知之深、亦不果薦也。若使其幸得用於朝廷、作爲雅頌以歌詠大宋之功德、薦之清廟、而追商周魯頌之作者、豈不偉歟。奈何使其老不得志而爲窮者之詩、乃徒發於蟲魚物類、羇愁感歎之言。世徒喜其工、不知其窮之久而將老也、可不惜哉。<span class="zhu">此段正寫聖俞之詩、窮而後工。如敍事、如發論、開合照應。盡態極妍、亦復感慨無限。</span>聖俞詩旣多、不自收拾。其妻之兄子謝景初、懼其多而易失也、取其自洛陽至於吳興以來所作、次爲十卷。予嘗嗜聖俞詩、而患不能盡得之。遽喜謝氏之能類次也、輒序而藏之。<span class="zhu">結出作序意。</span>其後十五年、聖俞以疾卒於京師。余旣哭而銘之、因索於其家、得其遺稿千餘篇、并舊所藏、掇<span class="zhu">端入聲、</span>其尤者、六百七十七篇、爲一十五卷。<span class="zhu">記所集篇數。</span>嗚呼、吾於聖俞詩、論之詳矣。故不復云。<span class="zhu">言于聖俞詩中、已論之詳。故于序中、不復言其所以工也。 ○惘然不盡。</span>
</p>
<p class="kindle-cn-para-left">窮而後工四字、是歐公獨創之言、實爲千古不易之論。通篇寫來、低昂頓折、一往情深。若使其幸得用于朝廷一段、尤突兀爭奇。
</p>
</div>
</body>
</html>