<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-後赤壁賦蘇軾</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="u6IWivADm5YVOyiClDTq8kC">
<div class="chapter" id="chapter">
<h1 class="juan">蘇軾</h1>
<h2 class="title">後赤壁賦</h2>
<hr/>
<p class="calibre5">是歲<span class="zhu">承上篇。</span>十月之望，步自雪堂，將歸於臨皋。<span class="zhu">公年四十七，在黃州寓居臨皋亭。就東坡築雪堂，自號東坡居士。堂以大雪中為之，故名。○寫不必定遊赤壁。</span>二客從予，過黃泥之阪。<span class="zhu">黃泥阪，雪堂至臨皋之道也。○寫不必定約某客。</span>霜露既降，木葉盡脫，<span class="zhu">賦十月。</span>人影在地，仰見明月，<span class="zhu">賦望。</span>顧而樂之，行歌相答。<span class="zhu">賦自本欲歸，客亦偶從。</span>已而歎曰：「有客無酒，有酒無餚。月白風清，如此良夜何！」<span class="zhu">仍用「風」、「月」二字，乃長公一生襟懷。</span>客曰：「今者薄<span class="zhu">博。</span>暮，<span class="zhu">薄，迫也。迫晚曰薄暮。</span>舉網得魚，巨口細鱗，狀如松江之鱸。顧安所得酒乎？」<span class="zhu">客創逸興。</span>歸而謀諸婦。婦曰：「我有斗酒，藏之久矣，以待子不時之需。」<span class="zhu">婦更湊趣。</span></p>
<p class="calibre5">於是攜酒與魚，復遊於赤壁之下。<span class="zhu">泛舟復遊。○敘出復遊之端，最有頭緒。</span>江流有聲，斷岸千尺，山高月小，水落石出。<span class="zhu">狀景寫情，字字若畫。</span>曾日月之幾何，而江山不可復識矣！<span class="zhu">感慨多少。</span>予乃攝衣而上，<span class="zhu">舍舟登岸。</span>履巉巖，<span class="zhu">巉巖，高危也。</span>披蒙茸，<span class="zhu">戎。○披，開也。蒙茸，草卉叢生也。</span>踞虎豹，<span class="zhu">石類虎豹之狀者，踞而坐之。</span>登虯<span class="zhu">求。</span>龍，<span class="zhu">草木有類虯龍者，登而援之。</span>攀栖鶻之危巢，<span class="zhu">鶻，鷹屬，夜則宿于危巢。吾仰而欲攀之。</span>俯馮<span class="zhu">平。</span>夷之幽宮。<span class="zhu">馮夷，水神。息于深淵之幽宮，吾俯而欲窺之。</span>蓋二客不能從焉。<span class="zhu">上六句，又添此一句，寫盡崎嶇險仄。</span>劃然長嘯，<span class="zhu">嘯，蹙口出聲，以舒憤懣之氣。</span>草木震動，山鳴谷應，風起水湧。<span class="zhu">寫出蕭瑟景況。</span>予亦悄然而悲，肅然而恐，凜乎其不可留也。<span class="zhu">先生至此，亦不能不知難而退也。</span>反而登舟，<span class="zhu">舍岸登舟。</span>放乎中流，聽其所止而休焉。<span class="zhu">賦出入自在。</span>時夜將半，四顧寂寥。適有孤鶴，橫江東來，翅如車輪，玄裳縞衣，戛<span class="zhu">甲。</span>然長鳴，掠予舟而西也。<span class="zhu">空中奇想。</span></p>
<p class="calibre5">須臾客去，予亦就睡。<span class="zhu">舍舟登岸。</span>夢一道士，羽衣蹁躚，過臨皋之下，揖予而言曰：「赤壁之遊樂乎? 」<span class="zhu">應「樂」字。</span>問其姓名，俛<span class="zhu">同俯。</span>而不答。嗚呼噫嘻！我知之矣！「疇昔之夜，飛鳴而過我者，非子也耶？」道士顧笑，予亦驚寤。<span class="zhu">借鶴與道士，寄寫曠達胸次。</span>開戶視之，不見其處。<span class="zhu">豈惟無鶴、無道士？并無魚，并無酒，并無客，并無赤壁，只有一片光明空闊。</span></p>
<p class="kindle-cn-para-left">前篇寫實情實景，從「樂」字領出歌來。此篇作幻境幻想，從「樂」字領出歎來。一路奇情逸緻，相逼而出。與前賦同一機軸，而無一筆相似。讀此兩賦，勝讀《南華》一部。</p>
</div>
</body>
</html>
