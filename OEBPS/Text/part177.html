<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-管仲論蘇洵</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uF2JiYlmPVALQWEiWgZ56n8">
<div class="chapter" id="chapter">
<h1 class="juan">管仲論</h1>
<h2 class="title">蘇洵</h2>
<hr/>
<p class="calibre5">
管仲相威公、<span class="zhu">威公、卽桓公。因避宋欽宗諱、故改桓爲威。</span>霸諸侯、攘夷狄、終其身齊國富強、諸侯不敢叛。<span class="zhu">功案。</span>管仲死、豎刁易牙開方用、威公薨於亂、五公子爭立、<span class="zhu">公子武孟、公子元、公子潘、公子商人、公子雍、公子昭。昭立、是爲孝公、故曰五公子。</span>其禍蔓<span class="zhu">萬、</span>延、訖簡公、齊無寧歲。<span class="zhu">禍案。</span>夫功之成、非成於成之日、蓋必有所由起。禍之作、不作於作之日、亦必有所由兆。<span class="zhu">接上生下。</span>故齊之治也、吾不曰管仲、而曰鮑叔。<span class="zhu">鮑叔薦管仲、桓公用之。 ○承功所由起、是客。</span>及其亂也、吾不曰豎刁易牙開方、而曰管仲。<span class="zhu">承禍所由兆、是主。</span>何則、豎刁易牙開方三子、彼固亂人國者、顧其用之者、威公也。<span class="zhu">責威公、是客。</span>夫有舜而後知放四兇、有仲尼而後知去少正卯。彼威公何人也、<span class="zhu">句含蓄。</span>顧其使威公得用三子者、管仲也。<span class="zhu">責管仲、是主。事見下文。</span>仲之疾也、公問之相。當是時也、吾意以仲且舉天下之賢者以對。而其言乃不過曰、豎刁易牙開方三子非人情不可近而已。<span class="zhu">管仲病、桓公問曰、羣臣誰可相者。管仲曰、知臣莫如君。公曰、易牙如何。對曰、殺子以適君、非人情、不可。開方如何、對曰、倍親以適君、非人情、難近。豎刁如何、對曰、自宮以適君、非人情、難親。管仲死、而桓公不用其言。近用三子、三子專權。 ○入管仲罪處、全在此段、以下反覆暢發此意。</span>嗚呼、仲以爲威公果能不用三子矣乎。仲與威公處幾年矣、亦知威公之爲人矣乎。威公聲不絕於耳、色不絕於目、而非三子者、則無以遂其欲。彼其初之所以不用者、徒以有仲焉耳。一日無仲、則三子者、可以彈冠而相慶矣。<span class="zhu">須看有無二字意。</span>仲以爲將死之言、可以縶威公之手足耶。夫齊國不患有三子、而患無仲。有仲、則三子者、三匹夫耳。<span class="zhu">轉換警策。</span>不然、天下豈少三子之徒哉。雖威公幸而聽仲、誅此三人。而其餘者、仲能悉數而去之耶。<span class="zhu">此轉更透。</span>嗚呼、仲可謂不知本者矣。<span class="zhu">斷句有關鎖。</span>因威公之問、舉天下之賢者以自代、則仲雖死、而齊國未爲無仲也。夫何患三子者、不言可也。<span class="zhu">此段設身置地、代仲爲謀、論有把握。</span>五霸莫盛於威文。文公之才、不過威公、其臣<span class="zhu">狐偃、趙衰、先軫、陽處父。</span>又皆不及仲、靈公<span class="zhu">文公子。</span>之虐、不如孝公<span class="zhu">桓公子。</span>之寬厚、文公死、諸侯不敢叛晉、晉襲文公之餘威、猶得爲諸侯之盟主百餘年。何者、其君雖不肖、而尚有老成人焉。<span class="zhu">晉以有賢而強。</span>威公之薨也、一敗塗地、無惑也、彼獨恃一管仲、而仲則死矣。<span class="zhu">齊以無賢而敗。 ○此把晉文來照齊桓、方知管仲無所逃責。</span>夫天下未嘗無賢者、蓋有有臣而無君者矣。<span class="zhu">未有有君而無臣者也。</span>威公在焉、而曰天下不復有管仲者、吾不信也。<span class="zhu">見非天下無賢、正罪仲不能薦。</span>仲之書、<span class="zhu">管子。</span>有記其將死、論鮑叔、賓胥無之爲人、且各疏其短。<span class="zhu">管子寢疾、對桓公曰、鮑叔之爲人也、好直而不能以國強。賓胥無之爲人也、好善而不能以國詘。</span>是其心以爲數子者、皆不足以託國。而又逆知其將死、則其書誕謾不足信也。<span class="zhu">據仲之書、竟以爲無賢、故不足信。</span>吾觀史鰌、<span class="zhu">秋、 ○卽史魚。</span>以不能進籧伯玉、而退彌子瑕、故有身後之諫。<span class="zhu">家語、史魚病、將卒。命其子曰、吾仕衛不能進蘧伯玉、退彌子瑕。是吾生不能正君、死無以成禮、我死、汝置尸牗下、于我畢矣。其子從之。靈公弔焉、怪而問之。其子以告。公愕然失容。于是命殯之客位。進蘧伯玉、而退彌子瑕。</span>蕭何且死、舉曹參以自代。大臣之用心、固宜如此也。<span class="zhu">引二人、俱臨歿時進賢切證。</span>夫國以一人興、以一人亡。賢者不悲其身之死、而憂其國之衰。故必復有賢者、而後可以死。彼管仲者、何以死哉。<span class="zhu">結語冷絕。</span>
</p>
<p class="kindle-cn-para-left">通篇總是責管仲不能臨歿薦賢。起伏照應、開闔抑揚。立論一層深一層、引證一段緊一段。似此卓識雄文、方能令古人心服。
</p>
</div>
</body>
</html>