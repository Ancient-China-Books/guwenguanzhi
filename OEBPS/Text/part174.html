<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-秋聲賦歐陽修</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uqfCqMIOpOtdVyA29l85zAH">
<div class="chapter" id="chapter">
<h1 class="juan">歐陽修</h1>
<h2 class="title">秋聲賦</h2>
<hr/>
<p class="calibre5">
歐陽子方夜讀書、聞有聲自西南來者、<span class="zhu">先出聲字。</span>悚然而聽之。<span class="zhu">聽字、領起下文。</span>曰、異哉、初淅𤁋以瀟颯、<span class="zhu">糝入聲、 ○含風雨句。</span>忽奔騰而砰<span class="zhu">烹、</span>湃。<span class="zhu">派、 ○含波濤句。</span>如波濤夜驚、<span class="zhu">一喻。</span>風雨驟至。<span class="zhu">二喻。</span>其觸於物也、鏦鏦<span class="zhu">聰、</span>錚錚、<span class="zhu">撐、</span>金鐵皆鳴。<span class="zhu">含赴敵數句。</span>又如赴敵之兵、銜枚疾走、不聞號令、但聞人馬之行聲。<span class="zhu">銜枚、所以止諠譁也。枚、形似箸、兩端有小繩、銜于口而繫于頸後、則不能言。 ○三喻、連下三喻、長短參差、虛狀秋聲、極意描寫。</span>予謂童子、此何聲也、汝出視之。<span class="zhu">借視陪聞、作波。</span>童子曰、星月皎潔、明河在天。<span class="zhu">是方夜。</span>四無人聲、聲在樹間。<span class="zhu">是視不是聞、妙。</span>予曰、噫嘻、悲哉、此秋聲也、胡爲乎來哉。<span class="zhu">借童子語、翻出秋聲二字。先咨嗟、次怪歎、領起全篇。</span>蓋夫秋之爲狀也、其色慘淡、烟霏雲斂。<span class="zhu">其色、賓。</span>其容清明、天高日晶。<span class="zhu">精、 ○晶、光也。 ○其容、賓。</span>其氣慄冽、砭<span class="zhu">邊、</span>人肌骨。<span class="zhu">其氣、賓。</span>其意蕭條、山川寂寥。<span class="zhu">其意、賓。</span>故其爲聲也、淒淒切切、呼號奮發。<span class="zhu">從其色、其容、其氣、其意、喚出其聲。</span>豐草綠縟<span class="zhu">肉、</span>而爭茂、佳木葱蘢而可悅。<span class="zhu">二句未秋。</span>草拂之而色變、木遭之而葉脫。其所以摧敗零落者、乃一氣之餘烈。<span class="zhu">實寫秋聲已畢。</span>夫秋、刑官也、<span class="zhu">司寇爲秋官、掌刑。</span>於時爲陰。<span class="zhu">以二氣言。</span>又兵象也、<span class="zhu">主肅殺。</span>於行爲金。<span class="zhu">以五行言。</span>是謂天地之義氣、常以肅殺而爲心。<span class="zhu">鄉飲酒禮云、天地肅殺、此天地之義氣也。</span>天之於物、春生秋實。<span class="zhu">實字、含旣老過盛意。</span>故其在樂也、商聲主西方之音。<span class="zhu">商聲、屬金、故主西方之音。</span>夷則爲七月之律。<span class="zhu">夷則、七月律名。月令、孟秋之月、律中夷則。</span>商、傷也。物旣老而悲傷。夷、戮也。物過盛而當殺。<span class="zhu">注四句。 ○此段又細寫秋之爲義、洗刷無餘、下乃從秋暢發悲哉意。</span>嗟乎、草木無情、有時飄零。人爲動物、惟物之靈。<span class="zhu">草木無情、而人有情。無情者、尚有時而飄零、況有情者乎。 ○四句起下數層、是作賦本意。</span>百憂感其心、萬事勞其形。有動乎中、必搖其精。<span class="zhu">人之秋、非一時也。</span>而況思其力之所不及、憂其智之所不能。<span class="zhu">人或有時非秋、而又欲故自尋秋也。</span>宜其渥然丹者爲槁木、黟<span class="zhu">衣、</span>然黑者爲星星。<span class="zhu">朱顏忽而變枯、黑髮忽而變白、猶草木之綠縟而色變、蔥蘢而葉脫也。</span>奈何非金石之質、欲與草木而爭榮。<span class="zhu">若欲任其憂思、必此身爲金石而後可也。奈何非金非石、而欲與草木爭一日之榮乎。</span>念誰爲之戕賊、亦何恨乎秋聲。<span class="zhu">念此槁木星星、乃憂思所致、是自爲戕賊耳。亦何恨乎天地自有之秋聲哉。 ○結出悲秋正㫖。</span>童子莫對、垂頭而睡。但聞四壁蟲聲喞喞、如助予之歎息。<span class="zhu">又于秋聲中添出一聲、作餘波。</span>
</p>
<p class="kindle-cn-para-left">秋聲、無形者也。卻寫得形色宛然、變態百出。末歸于人之憂勞、自少至老、猶物之受變、自春而秋、凜乎悲秋之意、溢于言表。結尾蟲聲喞喞、亦是從聲上發揮、絕妙點綴。
</p>
</div>
</body>
</html>