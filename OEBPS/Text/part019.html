<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-燭之武退秦師左傳・僖公三十年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="KVCC0-32d3d1ac1f0840919359b481161d7773">
<div class="chapter" id="chapter">
<h1 class="juan">左傳・僖公三十年</h1>
<h2 class="title">燭之武退秦師</h2>
<hr/>
<p class="calibre5">
	晉侯、<span class="zhu">文公。</span>泰伯<span class="zhu">穆公。</span>圍鄭，<span class="zhu">晉文主兵、秦穆會之。</span>以其無禮於晉，<span class="zhu">文公出亡過鄭、鄭不禮之。</span>且貳于楚也。<span class="zhu">鄭伯雖受曹盟、猶有二心于楚。 ○二句、言致伐之由。</span>晉軍函陵，秦軍氾<span class="zhu">凡、</span>南。<span class="zhu">函陵、氾南、皆鄭地。 ○二句、寫秦晉分軍次舍。可以乘閒私說、伏下燭之武夜縋見秦君。</span>
</p>
<p class="calibre5">佚之狐<span class="zhu">鄭大夫。</span>言於鄭伯曰：「國危矣。若使燭之武<span class="zhu">鄭大夫。</span>見秦君，師必退。」<span class="zhu">佚之狐已有定算。</span>公從之。<span class="zhu">遣燭之武。</span>辭曰：「臣之壯也，猶不如人；今老矣，無能爲也已。」<span class="zhu">隱示不早見用意。雖近怨、然辭亦婉曲。</span>公曰：「吾不能早用子，今急而求子，是寡人之過也。<span class="zhu">公先自責。</span>然鄭亡，子亦有不利焉。」<span class="zhu">轉語急切、自然感動。</span>許之。<span class="zhu">乃許處見秦君。</span>
</p>
<p class="calibre5">夜縋<span class="zhu">墜、</span>而出。<span class="zhu">縋、懸索也。至夜乃懸城而下、恐晉覺也。</span>見秦伯。曰：「秦晉圍鄭，鄭旣知亡矣。<span class="zhu">提過鄭事一邊、妙絕。</span>若亡鄭而有益于君，敢以煩執事。<span class="zhu">反跌一句。下乃歷言亡鄭之無益而有害、極爲透快。</span>越國以鄙遠，君知其難也。<span class="zhu">秦在西、鄭在東、晉居其間。設若得鄭、而秦欲越晉國、以爲邊鄙、相隔甚遠。君亦當知其難也。 ○亡鄭無益。</span>焉<span class="zhu">煙、</span>用亡鄭以陪鄰？鄰之厚，君之薄也。<span class="zhu">陪、益也。鄰、謂晉也。言秦得鄭、必爲晉所有、是益鄰矣。鄰之地厚、則秦之地相形而薄也。 ○亡鄭又有害。</span>若舍<span class="zhu">捨、</span>鄭以爲東道主，行李之往來，共<span class="zhu">同供、</span>其乏困，君亦無所害。<span class="zhu">鄭在秦東、故曰東道。行李、使人也。言秦能舍鄭以爲東道主人、秦之使者、往來過此、或資糧乏困、鄭能供給之、于秦又何所害焉。 ○舍鄭有益無害。</span>且君嘗爲晉君賜矣，許君焦、瑕，朝濟而夕設版焉。君之所知也。<span class="zhu">晉君、謂惠公。賜、猶德也。焦、瑕、晉河外二邑。言穆公曾納惠公、亦云有德矣。惠公許秦以河外焦瑕二邑、乃朝濟河、而夕卽設版築、以守二城。其背秦之速、君之所知也。 ○此借舊事以見晉慣背秦德。與之共事、斷無有益。絕好一證。</span>夫晉，何厭<span class="zhu">平聲、</span>之有？<span class="zhu">宕筆妙。進一層說。</span>旣東封鄭，又欲肆其西封。若不闕秦，將焉取之？<span class="zhu">封、疆也。肆、大也。闕、削也。言旣滅鄭、以闢其東方之封疆。勢必又欲大其西方之封疆。若不削小秦地、將何所取之、以肆其西封也。 ○此言晉不獨得鄭、後必將欲得秦、爲害甚大。</span>闕秦以利晉，唯君圖之。」<span class="zhu">上言亡鄭以陪鄰、此直言闕秦以利晉、何等透快。</span>秦伯說，<span class="zhu">悅、</span>與鄭人盟。使杞子、逢孫、楊孫戍<span class="zhu">恕、</span>之，<span class="zhu">三子皆秦大夫。戍、屯兵以守也。</span>乃還。<span class="zhu">秦師退矣。</span>
</p>
<p class="calibre5">子犯<span class="zhu">晉文公舅。</span>請擊之。<span class="zhu">請擊秦師。</span>公曰：「不可！微夫人之力不及此。<span class="zhu">微、無也。夫人、指秦伯。文公亦秦所納、故言微秦伯之力、何緣得爲晉君。</span>因人之力而敝之，不仁；<span class="zhu">賴秦力得國、而反害秦、是不仁也。</span>失其所與，不知；<span class="zhu">智、 ○誤與同事、是不知也。</span>以亂易整，不武。<span class="zhu">二國整師而來、而乃自相攻擊、易之以亂、是不武也。</span>吾其還也。」亦去之。<span class="zhu">晉師亦退矣。</span>
</p>
<p class="kindle-cn-para-left">
	鄭近于晉、而遠于秦。秦得鄭而晉收之、勢必至者。越國鄙遠、亡鄭陪鄰、闕秦利晉、俱爲至理。古今破同事之國、多用此說。篇中前段寫亡鄭、乃以陪晉。後段寫亡鄭、卽以亡秦。中閒引晉背秦一證、思之毛骨俱竦。宜乎秦伯之不但去鄭、而且戍鄭也。
</p>
</div>
</body>
</html>
