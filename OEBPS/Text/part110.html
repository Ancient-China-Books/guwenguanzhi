<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-桃花源記陶淵明</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="u28n68TTPBYUCHtenUFhR8C">
<div class="chapter" id="chapter">
<h1 class="juan">桃花源記</h1>
<h2 class="title">陶淵明</h2>
<hr/>
<p class="calibre5">
晉太元中、<span class="zhu">太元、孝武帝年號。</span>武陵人捕魚爲業。<span class="zhu">武陵、屬湖廣常德府、旁有桃源縣。</span>緣溪行、忘路之遠近。<span class="zhu">便奇。</span>忽逢桃花林。<span class="zhu">妙在以無意得之。</span>夾岸數百步、中無雜樹、芳草鮮美、落英繽<span class="zhu">品平聲、</span>紛。<span class="zhu">繽紛、雜亂貌。 ○寫出異境。</span>漁人甚異之。復前行、欲窮其林。<span class="zhu">漁人亦不凡。</span>林盡水源、便得一山。<span class="zhu">亦是無意中得。</span>山有小口、髣髴若有光。<span class="zhu">善于點景。</span>便捨船、從口入。初極狹、纔通人。<span class="zhu">俗人至此便反矣。</span>復行數十步、豁然開朗。<span class="zhu">別有一天。</span>土地平曠、屋舍儼然。有良田、美池、桑竹之屬。阡陌交通、雞犬相聞。其中往來種作、男女衣著、<span class="zhu">酌、</span>悉如外人。<span class="zhu">敍山中人物。</span>黃髮垂髫、<span class="zhu">調、</span>並怡然自樂。<span class="zhu">黃髮、老人髮白轉黃也。髫、小兒垂髮。 ○純然古風。</span>見漁人、乃大驚。問所從來、具答之。便要<span class="zhu">平聲、</span>還家、設酒殺雞作食。村中聞有此人、咸來問訊。<span class="zhu">妙在漁人全無驚怪。</span>自云先世避秦時亂、率妻子邑人、來此絕境、不復出焉、遂與外人間隔。<span class="zhu">到山來由。</span>問今是何世、乃不知有漢、無論魏晉。<span class="zhu">真是目空古今。</span>此人一一爲具言、所聞皆歎惋。<span class="zhu">歎惋者、悲外人屢遭世亂也。 ○敍兩邊問答簡括。</span>餘人各復延至其家、皆出酒食。停數日、辭去。<span class="zhu">避世人多情如此。</span>此中人語<span class="zhu">去聲、</span>云、不足爲外人道也。<span class="zhu">叮嚀一句、逸韻悠然。</span>旣出、得其船、便扶向路、處處誌之。<span class="zhu">漁人、亦大有心人。</span>及郡下、詣太守說如此。<span class="zhu">詣、至也。</span>太守卽遣人隨其往、尋向所誌、遂迷不復得路。<span class="zhu">太守欲問津而不得。</span>南陽劉子驥、高尚士也、聞之、欣然規往、未果、尋病終。<span class="zhu">尋、俄也。 ○高士欲問津而不果。</span>後遂無問津者。<span class="zhu">悠然而住。</span>
</p>
<p class="kindle-cn-para-left">桃源人要自與塵俗相去萬里、不必問其爲仙爲隱。靖節當晉衰亂時、超然有高舉之思、故作記以寓志、亦歸去來辭之意也。
</p>
</div>
</body>
</html>