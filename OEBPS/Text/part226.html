<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>五人墓碑記張溥</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="uKJpRJw7qqbEhAt5nZuTUy7">
<div class="chapter" id="chapter">
<h1 class="juan">張溥</h1>
<h2 class="title">五人墓碑記</h2>
<hr/>
<p class="calibre5">五人者，蓋當蓼<span class="zhu">了。</span>洲周公之被逮，激於義而死焉者也<span class="zhu">入手便提出五人來歷。</span>。至於今，郡之賢士大夫，請於當道，即除魏閹廢祠之址以葬之，且立石於其墓之門，以旌其所為<span class="zhu">點墓碑。</span>。嗚呼，亦盛矣哉。</p>
<p class="calibre5">夫五人之死，去今之墓而葬焉，其為時止十有一月耳。夫十有一月之中，凡富貴之子，慷慨得志之徒，其疾病而死，死而湮<span class="zhu">因。</span>沒不足道者，亦已眾矣，況草野之無聞者歟。獨五人之皦皦，何也<span class="zhu">史公雲：「死或重於泰山，或輕於鴻毛。」良然。</span>？</p>
<p class="calibre5">予猶記周公之被逮，在丁卯三月之望。吾社之行為士先者，為之聲義，斂貲財以送其行，哭聲震動天地<span class="zhu">吳民好義如此。</span>。緹<span class="zhu">題。</span>騎按劍而前，問：「誰為哀者？」眾不能堪，抶<span class="zhu">叱。</span>而仆之<span class="zhu">抶，擊也。</span>。是時以大中丞撫吳者<span class="zhu">毛一鷺。</span>，為魏之私人，周公之逮所由使也。吳之民方痛心焉，於是乘其厲聲以呵，則噪而相逐，中丞匿於溷藩以免<span class="zhu">一時義勇如見。</span>。既而以吳民之亂請於朝，按誅五人，曰：顏佩韋、楊念如、馬杰、沈揚、周文元<span class="zhu">點五人姓名。</span>，即今之傫<span class="zhu">壘。</span>然在墓者也<span class="zhu">句宕甚。</span>。</p>
<p class="calibre5">然五人之當刑也，意氣揚揚，呼中丞之名而詈之，談笑以死。斷頭置城上，顏色不少變。有賢士大夫發五十金，買五人之脰<span class="zhu">豆。</span>而函之，卒與屍合。故今之墓中，全乎為五人也<span class="zhu">寫五人凜凜若生。</span>。</p>
<p class="calibre5">嗟夫，大閹之亂，縉紳而能不易其志者，四海之大，有幾人歟<span class="zhu">文情開拓。</span>？而五人生於編伍之間，素不聞詩書之訓，激昂大義，蹈死不顧，亦曷故哉<span class="zhu">此言五人之死義為尤難。</span>？且矯詔紛出，鉤黨之捕，徧於天下，卒以吾郡之發憤一擊，不敢復有株治，大閹亦逡巡畏義，非常之謀，難於猝發，待聖人之出，而投繯<span class="zhu">鉉。</span>道路，不可謂非五人之力也<span class="zhu">懷宗即位，謫魏忠賢鳳陽看皇陵，忠賢行至阜城，知不免誅殛，因自經死。○此言五人之死，關係甚重。</span>。</p>
<p class="calibre5">由是觀之，則今之高爵顯位<span class="zhu">暗指魏黨。</span>，一旦抵罪，或脫身以逃，不能容於遠近，而又有剪髮杜門，佯狂不知所之者，其辱人賤行，視五人之死，輕重固何如哉<span class="zhu">將此輩與五人兩兩相較，尤妙在不說煞。</span>？是以蓼洲周公，忠義暴<span class="zhu">僕。</span>於朝廷，贈諡美顯，榮於身後；而五人亦得以加其土封，列其姓名於大堤之上。凡四方之士，無有不過而拜且泣者，斯固百世之遇也<span class="zhu">五人至今猶生，誰謂五人之不幸哉？</span>！不然，令五人者保其首領，以老於戶牖之下，則盡其天年，人皆得以隸使之，安能屈豪傑之流，扼腕墓道，發其志士之悲哉<span class="zhu">反掉一段，文勢振宕。</span>？故予與同社諸君子，哀斯墓之徒有其石也，而為之記，亦以明死生之大，匹夫之有重於社禝也<span class="zhu">點出作記意。</span>。</p>
<p class="calibre5">賢士大夫者，冏卿因之吳公、太史文起文公、孟長姚公也<span class="zhu">點出賢士大夫，應起作結。</span>。</p>
<p class="kindle-cn-para-left">議論隨敘事而入，感慨淋漓，激昂盡致。當與史公伯夷、屈原二傳並垂不朽。</p>
<p class="lcx_jiao">二〇二二年五月二十九日&#160;&#160;二校繁体版完成</p>
</div>
</body>
</html>