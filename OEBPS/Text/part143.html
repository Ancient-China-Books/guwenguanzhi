<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>祭鱷魚文韓愈</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="ucchFnjCfaaVwfOo6L8bPP5">
<div class="chapter" id="chapter">
<h1 class="juan">韓愈</h1>
<h2 class="title">祭鱷魚文</h2>
<hr/>
<p class="calibre5">
維年月日、潮州刺史韓愈、使軍事衙推秦濟、以羊一、豬一、投惡谿之潭水、以與鱷<span class="zhu">諤、</span>魚食、而告之<span class="zhu">初、公至潮、問民疾苦、皆曰惡谿有鱷魚、食民產且盡。數日、公令其屬秦濟、以一羊一豚、投谿水而祝之。</span>曰、昔先王旣有天下、列山澤、罔<span class="zhu">同網、</span>繩擉<span class="zhu">錯、</span>刃、以除蟲蛇惡物爲民害者、驅而出之四海之外。<span class="zhu">列、遮道也。擉、刺也。 ○正議發端、便不可犯。</span>及後王德薄、不能遠有、則江漢之間、尚皆棄之、以與蠻夷楚越、況潮、嶺海之閒、去京師萬里哉。鱷魚之涵淹卵育於此、亦固其所。<span class="zhu">潮在嶺外海內、較江漢更遠、毋怪爲鱷魚所據。涵淹、潛伏也。卵育、生息也。 ○先歸咎後王、故意放寬一步。妙。</span>今天子嗣唐位、神聖慈武、四海之外、六合之內、皆撫而有之。<span class="zhu">能遠有矣。</span>況禹跡所揜、揚州之近地、刺史縣令之所治、出貢賦以供天地宗廟百神之祀之壤者哉。<span class="zhu">揜、止也。潮于古爲揚州之境、以四海六合言之、則潮地又甚近也。 ○二十四字作一句讀。</span>鱷魚其不可與刺史雜處此土也。<span class="zhu">此句是一篇綱領。前將天子立大議論、此下專在與刺史爭土上發議。</span>刺史受天子命、守此土、治此民、而鱷魚睅<span class="zhu">音緩、</span>然不安谿潭、據處食民畜<span class="zhu">休去聲、</span>熊豕鹿麞、以肥其身、以種其子孫、與刺史亢拒、爭爲長<span class="zhu">掌、</span>雄。<span class="zhu">睅、目出貌。據處、謂據其地而處之也。食民畜、謂食人與六畜也。刺史欲安民、而鱷魚爲害若此、是與亢拒爭雄矣。</span>刺史雖駑弱、亦安肯爲鱷魚低首下心、伈伈<span class="zhu">心上聲、</span>睍睍、<span class="zhu">賢上聲、</span>爲民吏羞、以偷活於此邪。<span class="zhu">伈伈、恐懼貌。睍睍、小目貌。</span>且承天子命以來爲吏、固其勢不得不與鱷魚辨。<span class="zhu">凜以天子、凜以天子命吏、詞嚴義正、是一篇討賊檄文。</span>鱷魚有知、其聽刺史言。<span class="zhu">總喝一句、起下文。</span>潮之州、大海在其南。鯨鵬之大、蝦蟹之細、無不容歸。以生以食、鱷魚朝發而夕至也。<span class="zhu">爲鱷魚尋去路。</span>今與鱷魚約、盡三日、其率醜類南徙於海、以避天子之命吏。三日不能、至五日。五日不能、至七日。<span class="zhu">爲鱷魚限日期。</span>七日不能、是終不肯徙也、是不有刺史聽從其言也。不然、則是鱷魚冥頑不靈、刺史雖有言、不聞不知也。<span class="zhu">層疊而下、犀利無前。</span>夫傲天子之命吏、不聽其言、不徙以避之、與冥頑不靈而爲民物害者、皆可殺。<span class="zhu">閃電轟雷、一齊俱發。</span>刺史則選材技吏民、操強弓毒矢、以與鱷魚從事、必盡殺乃止。其無悔。<span class="zhu">是夕有暴風震雷、起湫水中、數日、水盡涸。西徙六十里、自是潮州無鱷魚患。</span>
</p>
<p class="kindle-cn-para-left">全篇只是不許鱷魚雜處此土、處處提出天子二字、刺史二字壓服他。如問罪之師、正正堂堂之陣、能令反側子心寒膽慄。
</p>
</div>
</body>
</html>