<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-觸讋說趙太后國策</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uis7nkTJxIump2tAn2tiuqD">
<div class="chapter" id="chapter">
<h1>觸讋說趙太后</h1>
<hr/><h2>國策</h2>
<p class="calibre5">
趙太后<span class="zhu">惠文后、卽威后。</span>新用事、秦急攻之。趙氏求救於齊、齊曰、必以長安君<span class="zhu">太后少子、孝成王弟、封之長安。</span>爲質、<span class="zhu">至、</span>兵乃出。<span class="zhu">許多事情、三四語敍完、此妙于用簡。以下只一事、連篇說不盡、又妙于用繁。</span>太后不肯、大臣強諫。太后明謂左右、有復言令長安君爲質者、老婦必唾其面。<span class="zhu">明謂字妙。</span>左師<span class="zhu">官名。</span>觸讋<span class="zhu">詹入聲、 ○讋、史記作龍。</span>願見、太后盛氣而揖之。<span class="zhu">恐其言及長安君、作色以拒之。</span>入而徐趨、<span class="zhu">蹣跚之狀、已自動人。</span>至而自謝。曰、老臣病足、曾不能疾走、<span class="zhu">先謝足病。</span>不得見久矣、<span class="zhu">次謝久不來見太后。</span>竊自恕。<span class="zhu">雖久不得見、竊以病足、故自恕其罪。</span>而恐太后玉體之有所郄<span class="zhu">隙、</span>也、故願望見。<span class="zhu">郄、病苦也。 ○閒閒將老態說起。</span>太后曰、老婦恃輦<span class="zhu">連上聲、</span>而行。<span class="zhu">亦言病足。</span>曰、日食飲得無衰乎。<span class="zhu">只說老態。</span>曰、恃鬻<span class="zhu">同粥、</span>耳。曰、老臣今者殊不欲食、<span class="zhu">先說不欲食。</span>乃自強步、日三四里。<span class="zhu">繞室中行、可三四里也。 ○次說調身。</span>少益嗜食、和于身。<span class="zhu">次說能食。 ○自入見至此、敍了許多寒溫、絕不提起長安君、妙。</span>曰、老婦不能。<span class="zhu">不能強步。</span>太后之色少解。<span class="zhu">老婦已入老臣彀中。</span>左師公曰、老臣賤息舒祺、<span class="zhu">息、其子。舒祺、名也。</span>最少、不肖、而臣衰、竊愛憐之、<span class="zhu">又少、又不肖、又自衰、不得不愛而憐之。 ○先寫出一長安君影子。</span>願令補黑衣之數、以衛王宮、沒死以聞。<span class="zhu">黑衣、戎服。沒、猶昧也。</span>太后曰、敬諾、年幾何矣。對曰、十五歲矣、雖少、願及未填溝壑而託之。<span class="zhu">謙言死曰填溝壑。託、謂託太后也。 ○再囑一語、引出太后心事。</span>太后曰、丈夫亦愛憐其少子乎。<span class="zhu">無數紆折、只要餂得此一句。</span>對曰、甚於婦人。<span class="zhu">又逼一句。</span>太后曰、婦人異甚。<span class="zhu">心事畢露。</span>對曰、老臣竊以爲媼<span class="zhu">襖、</span>之愛燕后、賢于長安君。<span class="zhu">媼、女老稱。燕后、太后女、嫁于燕。賢、勝也。 ○直說出長安君矣。却又說太后愛之不如燕后。若不爲長安君者、妙想。</span>曰、君過矣、不若長安君之甚。<span class="zhu">至此便可暢言。</span>左師公曰、父母之愛子、則爲之計深遠。<span class="zhu">此句是進說主意。</span>媼之送燕后也、持其踵爲之泣、念悲其遠也、亦哀之矣。<span class="zhu">頓挫。</span>已行、非弗思也、<span class="zhu">頓挫。</span>祭祀必祝之、祝曰、必勿使反。<span class="zhu">或被廢、或國滅、方反本國。</span>豈非計久長有子孫相繼爲王也哉。<span class="zhu">舍却長安君、單就燕后提醒太后。</span>太后曰、然。左師公曰、今三世以前、至於趙之爲趙、<span class="zhu">只就趙論。</span>趙王之子孫侯者、其繼有在者乎。<span class="zhu">繼、相繼爲侯也。</span>曰、無有。曰、微獨趙、諸侯有在者乎。<span class="zhu">他國子孫、三世相繼爲侯。 ○兩問、仍用傍擊法。</span>曰、老婦不聞也。<span class="zhu">亦無有。 ○此下左師對。</span>此其近者禍及身、遠者及其子孫、豈人主之子孫則必不善哉、位尊而無功、奉<span class="zhu">俸、</span>厚而無勞、而挾重器多也。<span class="zhu">重器、金玉重寶。 ○所以無有相繼爲侯者。 ○前俱用緩、此則用急、一步緊一步。</span>今媼尊長安之位、而封以膏腴之地、多予之重器、而不及今令有功於國、一旦山陵崩、<span class="zhu">太后沒。</span>長安君何以自託於趙。<span class="zhu">苦口之言。直捷痛快。</span>老臣以媼爲長安君計短也、<span class="zhu">短字、與深遠久長對。</span>故以爲其愛不若燕后。<span class="zhu">仍找到愛長安君不如燕后、終若不爲長安君者、妙想。</span>太后曰、諾、<span class="zhu">只一諾字、見左師之言未畢、而太后早已心許之。</span>恣君之所使之。<span class="zhu">亦不說出長安君爲質、妙。</span>於是爲長安君約車百乘、質於齊、齊兵乃出。子義<span class="zhu">趙賢士。</span>聞之曰、人主之子也、骨肉之親也、猶不能恃無功之尊、無勞之奉、以守金玉之重也、而況人臣乎。<span class="zhu">通篇瑣碎之筆、臨了忽作曼聲、讀之無限感慨。</span>
</p>
<p class="kindle-cn-para-left">左師悟太后、句句閒語、步步閒情、又妙在從婦人情性體貼出來。便借燕后反襯長安君、危詞警動、便爾易入。老臣一片苦心、誠則生巧、至今讀之、猶覺天花滿目、又何怪當日太后之欣然聽受也。
</p>
</div>
</body>
</html>