<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-王孫圉論楚寶國語・楚語下</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uWTlyoSsbxm7t6FhHk7oHO3">
<div class="chapter" id="chapter">
<h1>王孫圉論楚寶</h1>
<hr/><h2>國語・楚語下</h2>
<p class="calibre5">
王孫圉<span class="zhu">楚大夫。</span>聘於晉、定公饗之。趙簡子<span class="zhu">晉大夫、趙秧。</span>鳴玉以相。<span class="zhu">去聲、 ○鳴其佩玉以相禮。</span>問於王孫圉曰、楚之白珩<span class="zhu">恆、</span>猶在乎。<span class="zhu">白珩、楚之美佩玉也。 ○開口問白珩、則鳴玉以相、分明有意炫耀。</span>對曰、然。簡子曰、其爲寶也幾何矣。<span class="zhu">言白珩之爲寶、所值幾何。</span>曰、未嘗爲寶。<span class="zhu">一句抹倒。</span>楚之所寶者、<span class="zhu">頓一句鄭重。與下楚國之寶句緊照。</span>曰觀<span class="zhu">貫、</span>射<span class="zhu">亦、</span>父、<span class="zhu">甫、 ○楚大夫。</span>能作訓辭、以行事于諸侯、使無以寡君爲口實。<span class="zhu">口實、猶言話柄。善于辭命以交鄰、使無以不文爲話柄。 ○是爲可寶。</span>又有左史倚相、<span class="zhu">左史、名倚相。</span>能道訓典、以敘百物、以朝夕獻善敗于寡君、使寡君無忘先王之業。<span class="zhu">敍、次也。物、事也。 ○明則有以正主志。</span>又能上下說<span class="zhu">悅、</span>乎鬼神、順道其欲惡、使神無有怨痛于楚國。<span class="zhu">上天神、下地祇、順道鬼神之情、所以悅之也。 ○幽則有以格神明。 ○是爲可寶。</span>又有藪曰雲連徒洲、<span class="zhu">藪、澤也。雲、卽雲夢。連、屬也。徒、洲名。蓋雲夢連屬徒洲。</span>金木竹箭之所生也、龜珠角齒、皮革羽毛、<span class="zhu">竹之小者曰箭。 ○十六字要連看、猶言金木竹箭、龜珠角齒、皮革羽毛之所生也。</span>所以備賦、以戒不虞者也。<span class="zhu">賦、兵賦也。不虞、意外之患。 ○治本國所資。</span>所以共<span class="zhu">同供、</span>幣帛、以賓享於諸侯者也。<span class="zhu">享、獻也。○交鄰國所資。 ○是爲可寶。 ○觀射父、左史倚相、曰能、曰使。雲連徒洲、曰生、曰所以。字法。</span>若諸侯之好、<span class="zhu">去聲、</span>幣具<span class="zhu">雲連徒洲。</span>而導之以訓辭、<span class="zhu">觀射父。</span>有不虞之備、<span class="zhu">雲連徒洲。</span>而皇神相之、<span class="zhu">皇、大也。 ○左史倚相。 ○又將三段、串作一片。</span>寡君其可以免罪於諸侯、<span class="zhu">鄰國有益。</span>而國民保焉。<span class="zhu">本國有益。</span>此楚國之寶也。<span class="zhu">正應一句收。</span>若夫白珩、先王之玩也、<span class="zhu">玩則非有用之物。</span>何寶焉。<span class="zhu">應未嘗爲寶句。 ○以上答白珩已畢、下乃重起奇文、以刺鳴玉、與白珩無干。</span>圉聞國之寶、六而已。<span class="zhu">凡爲國者所寶唯六。</span>聖能制議百物、以輔相國家、則寶之。<span class="zhu">聖、通明也。</span>玉足以庇廕嘉穀、使無水旱之災、則寶之。<span class="zhu">玉、祭祀之玉。</span>龜足以憲臧否、則寶之。<span class="zhu">憲、法也。</span>珠足以禦火災、則寶之。金足以禦兵亂、則寶之。山林藪澤、足以備財用、則寶之。<span class="zhu">聖曰能、物曰足以、字法。 ○此雖是推開一層說、仍句句與上三段相映照、妙。</span>若夫譁囂之美、<span class="zhu">鳴玉聲也。</span>楚雖蠻夷、不能寶也。<span class="zhu">問甚矜張、答甚閒淡、機鋒射人。</span>
</p>
<p class="kindle-cn-para-left">所寶唯賢、自是主論。却著眼在雲連徒洲一段。蓋藪澤鐘美、皆堪有用、自當爲寶、正與好玩無用之白珩緊照。後一段于聖能制議之下、復接龜珠金玉。山林藪澤、皆可資之爲用者。跌到不寶嘩囂之美、處處針鋒相對。
</p>
</div>
</body>
</html>