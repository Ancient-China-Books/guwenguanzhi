<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>五代史宦者傳論歐陽修</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="unNkt7REqjdEx3ssFwPBxRA">
<div class="chapter" id="chapter">
<h1 class="juan">歐陽修</h1>
<h2 class="title">五代史宦者傳論</h2>
<hr/>
<p class="calibre5">
自古宦者亂人之國、其源深於女禍。女、色而已。宦者之害、非一端也。<span class="zhu">自來婦與寺只是並提、此特與極力分出。</span>蓋其用事也近而習、其爲心也專而忍。<span class="zhu">先總挈二句、是宦者爲害之根、下文俱從此轉出。</span>能以小善中人之意、小信固人之心、使人主必信而親之。<span class="zhu">宦者之害、一轉。</span>待其已信、然後懼以禍福而把持之。雖有忠臣碩士列于朝廷、而人主以爲去己疎遠、不若起居飲食、前後左右之親爲可恃也。<span class="zhu">宦者之害、二轉。</span>故前後左右者日益親、則忠臣碩士日益疎、而人主之勢日益孤。勢孤、則懼禍之心日益切、而把持者日益牢。安危出其喜怒、禍患伏於帷闥。則嚮之所謂可恃者、乃所以爲患也。<span class="zhu">宦者之害、三轉。</span>患已深而覺之、欲與疎遠之臣、圖左右之親近。緩之則養禍而益深、急之則挾人主以爲質。<span class="zhu">至、</span>雖有聖智、不能與謀。<span class="zhu">宦者之害、四轉。</span>謀之而不可爲、爲之而不可成、至其甚、則俱傷而兩敗。故其大者亡國、其次亡身、而使姦豪得借以爲資而起。至抉<span class="zhu">淵入聲、</span>其種類、盡殺以快天下之心而後已。<span class="zhu">董卓因而亡漢、朱溫因而篡唐、千古同轍。 ○宦者之害、五轉。</span>此前史所載宦者之禍常如此者、非一世也。<span class="zhu">應前自古二字、總兜一句。</span>夫爲人主者、非欲養禍於內、而疎忠臣碩士於外、蓋其漸積而勢使之然也。<span class="zhu">放寬一步、正是打緊一步、履霜之戒、可不慎歟。</span>夫女色之惑、不幸而不悟、則禍斯及矣。使其一悟、捽<span class="zhu">卒、</span>而去之可也。<span class="zhu">持頭髮曰捽。</span>宦者之爲禍、雖欲悔悟、而勢有不得而去也。唐昭宗之事是已。<span class="zhu">昭宗與崔胤謀誅宦官、宦官懼。劉季述等乃以銀撾畫地、數上罪數十、幽上于少陽院、而立太子裕。</span>故曰深於女禍者、謂此也、可不戒哉。<span class="zhu">結段申前深于女禍一句、最深切著明、可爲痛戒。</span>
</p>
<p class="kindle-cn-para-left">宦官之禍、之漢唐而極。篇中詳悉寫盡。凡作無數層次、轉折不窮、只是深于女禍一句意。名論卓然、可爲千古龜鑑。
</p>
</div>
</body>
</html>