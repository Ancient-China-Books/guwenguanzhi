<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-展禽論祀爰居國語‧魯語上</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="ucjVGQvC3bpgYpW6W3nhFIC">
<div class="chapter" id="chapter">
<h1 class="juan">國語‧魯語上</h1>
<h2 class="title">展禽論祀爰居</h2>
<hr/>
<p class="calibre5">海鳥曰爰居。<span class="zhu">疏句起法。</span>止於魯東門之外二日。臧文仲<span class="zhu">魯大夫、臧孫氏。</span>使國人祭之。<span class="zhu">直是居蔡故智。</span>展禽<span class="zhu">卽柳下惠、名獲、字禽。</span>曰、越哉、臧孫之爲政也。<span class="zhu">越、謂越于禮。 ○不責其祀、而直責其政、立論最大。</span>夫祀、國之大節也、而節、政之所成也、<span class="zhu">節、制也。祀之節制、于國爲最大、乃政之所由以成、所關甚重。</span>故慎制祀以爲國典。<span class="zhu">慎者、不輕之謂。制、立也。典、常也。祀有關國政如此、故慎立祭祀之法、以爲國之常經、不得有所加也。 ○此句極重、後俱根此立論。</span>今無故而加典、非政之宜也。<span class="zhu">兩語斷畢。</span>夫聖王之制祀也、<span class="zhu">總冒一句。</span>法施于民則祀之、以死勤事則祀之、以勞定國則祀之、能禦大災則祀之、能捍大患則祀之。非是族也、不在祀典。<span class="zhu">族、類也。 ○先將制祀之意、虛論一番、下乃歷引以實之。</span>昔烈山氏之有天下也、其子曰柱、能植百穀百蔬。夏之興也、周棄繼之、<span class="zhu">烈山氏、神農號。其後世子孫有名柱者、能植穀蔬、作農官。夏興、謂禹也。棄能繼柱之業。</span>故祀以爲稷。<span class="zhu">稷、穀神也。</span>共<span class="zhu">恭、</span>工氏之伯<span class="zhu">霸、</span>九有也、其子曰后土、能平九土、<span class="zhu">共工霸者在羲農之閒。有、域也。共工之裔子句龍、佐黃帝爲土官。九土、九州之土。</span>故祀以爲社。<span class="zhu">社、土神也。 ○柱、棄、句龍、以勞定國。 ○已上社稷之祀、以下宗廟之祀。</span>黄帝能成命百物、以明民共<span class="zhu">同供、</span>財、<span class="zhu">黄帝、軒轅也。命、名也。成命、定百物之名也。明民、使民不惑也。共財、供給公上之賦斂也。</span>顓頊<span class="zhu">旭、</span>能修之、<span class="zhu">顓頊、黄帝之孫、帝高陽也、能修黄帝之功。</span>帝嚳<span class="zhu">哭、</span>能序三辰以固民、<span class="zhu">帝嚳、黄帝之曾孫、帝高辛也。三辰、日月星也。序之使民知休作之候。固、安也。</span>堯能單均刑法以儀民、<span class="zhu">單、盡也。均、平也。儀、善也。 ○四句、皆法施于民者。</span>舜勤民事而野死、<span class="zhu">征有苗、崩于蒼梧之野。</span>鯀障洪水而殛死、<span class="zhu">鯀障防百川、績用不成、堯殛之于羽山。 ○舜、鯀、皆以死勤事。</span>禹能以德修鯀之功、<span class="zhu">修者、繼其事而改正之。 ○能禦大災。</span>契爲司徒而民輯、<span class="zhu">司徒、教官之長。輯、和也。 ○法施于民。</span>冥勤其官而水死、<span class="zhu">冥、契六世孫、爲夏水官。勤于其職、而死于水。 ○以死勤事。</span>湯以寬治民而除其邪、<span class="zhu">除邪、謂放桀。 ○能捍大患。</span>稷勤百穀而山死、<span class="zhu">稷、周棄也、死于黑水之山。 ○以死勤事。</span>文王以文昭、<span class="zhu">文王演易、以文德著。 ○法施于民。</span>武王去民之穢。<span class="zhu">去穢、謂伐紂。 ○能捍大患。</span>故有虞氏禘黃帝而祖顓頊、郊堯而宗舜、<span class="zhu">有虞氏、舜後。禘、大祭也。郊、祭天以配食也。祖其有功者、宗其有德者、百世不遷之廟也。有虞氏出自黃帝顓頊、故禘黃帝而祖顓頊。舜受禪于堯、故郊堯。祭法作郊嚳而宗堯。與此異者、舜在時則宗堯、舜崩則子孫宗舜、故郊堯。</span>夏后氏禘黃帝而祖顓頊、郊鯀而宗禹、<span class="zhu">夏后氏、亦黃帝顓頊之後。故禘祖之禮同。虞以上尚德、夏以下親親、故夏郊鯀也。</span>商人禘舜<span class="zhu">當作嚳。</span>而祖契、郊冥而宗湯、<span class="zhu">嚳、契之父。契、商之始祖也。</span>周人禘嚳而郊稷、祖文王而宗武王。<span class="zhu">嚳、稷之父。稷、周之始祖也。商人祖契。周人初時亦祖稷而宗文王、顧武王定天下、其廟不可以毀、故更郊稷、祖文王而宗武王。 ○已上先總敍功德、後總出祀典。</span>幕能帥<span class="zhu">同率、</span>顓頊者也、有虞氏報焉。<span class="zhu">幕、舜之後虞思也、爲夏諸侯。帥、循也。報、報德之祭。</span>杼能帥禹者也、夏后氏報焉。<span class="zhu">杼、禹七世孫、少康子季杼也、能興夏道。</span>上甲微能帥契者也、商人報焉。<span class="zhu">上甲微、契八世孫、湯之先也。</span>高圉太王能帥稷者也、周人報焉。<span class="zhu">高圉、稷十世孫。太王、高圉之曾孫。 ○四代子孫、能帥循其祖德、皆爲以勞定國。 ○已上逐句出祀典、法變。</span>凡禘郊祖宗報、此五者、國之典祀也。<span class="zhu">總鎖一句、結住上文。以下又于五祀典外、兼舉諸祀。</span>加之以社稷山川之神、皆有功烈于民者也。<span class="zhu">社稷應前。山川、謂五嶽四瀆。</span>及前哲令德之人、所以爲明質也。<span class="zhu">質、信也。民皆明而信之、故曰明質。</span>及天之三辰、民所以瞻仰也。<span class="zhu">藉其光以見物。</span>及地之五行、所以生殖也。<span class="zhu">五行、水火木金土、民皆賴之以生活。</span>及九州名山川澤、所以出財用也。<span class="zhu">財用、如財木、魚鼈之類。 ○疊寫五句、是帶敍法。</span>非是、不在祀典。<span class="zhu">禘郊祖宗報之外、必須有功于民者、方祀及之。皆非無故而加也。 ○收完制祀以爲國典句。</span>今海鳥至、己不知而祀之、以爲國典。<span class="zhu">入題。己不知三字、妙。</span>難以爲仁且知<span class="zhu">智、</span>矣。<span class="zhu">再斷。</span>夫仁者講功、<span class="zhu">愛人必講及人之功。</span>而知者處物。<span class="zhu">格物必審處物之法。 ○又與仁知作注釋、妙。</span>無功而祀之、非仁也。<span class="zhu">結上。</span>不知而不能問、非知也。<span class="zhu">起下。</span>今茲海其有災乎。夫廣川之鳥獸、恆知而避其災也。<span class="zhu">廣川、猶言大流。言避災而來、祀之絕不相涉、說出、一笑。</span>是歲也、海多大風、冬煗。<span class="zhu">煖、 ○果有災。</span>文仲聞柳下季之言曰、信吾過也。季子之言、不可不法也。使書以爲三筴。<span class="zhu">筴、𥳑也。三書𥳑者、恐有遺亡故也。</span></p>
<p class="kindle-cn-para-left">一祀爰居耳、發出如許大議論。然亦只是無故加典一句斷盡。前云非是族也、不在祀典、後云非是不在祀典、總是不得無故加典也。文仲之失、在不能講功、而先在不能處物、是不智乃以成其不仁也。結出海鳥之智來、最有味。</p>
</div>
</body>
</html>