<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-遊俠列傳序史記</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uEb9gZa4xXGHZJpMHODSSG3">
<div class="chapter" id="chapter">
<h1 class="juan">遊俠列傳序</h1>
<h2 class="title">史記</h2>
<hr/>
<p class="calibre5">
韓子<span class="zhu">韓非。</span>曰、儒以文亂法、而俠以武犯禁。<span class="zhu">二句以儒俠相提而論、借客形主。</span>二者皆譏、而學士多稱於世云。<span class="zhu">側重儒一句、起下文。</span>至如以術取宰相卿大夫、輔翼其世主、功名俱著於春秋、<span class="zhu">術、巧詐也。春秋、國史。</span>固無可言者。<span class="zhu">儒之僞者、誠不足言、起下次憲。</span>及若季次、原憲、<span class="zhu">公晢哀、字季次、亦孔子弟子。</span>閭巷人也、<span class="zhu">閭巷之儒、照閭巷之俠。</span>讀書懷獨行君子之德、義不苟合當世、當世亦笑之。故季次、原憲終身空室蓬戶、褐衣疏食不厭、死而已四百餘年、而弟子志之不倦。<span class="zhu">次、憲功名未著、而後世學者稱之。儒固自有真也、俠亦從可知矣。</span>今游俠、<span class="zhu">立氣勢作威福、結私交以立彊于世者、謂之游俠。</span>其行雖不軌于正義、然其言必信、其行必果、已諾必誠、不愛其軀、赴士之阨困、旣已存亡死生矣、<span class="zhu">亡者存之、死者生之。 ○句法。</span>而不矜其能、羞伐其德、<span class="zhu">二句、俠士本領。</span>蓋亦有足多者焉。<span class="zhu">稱游俠一。</span>且緩急人之所時有也。<span class="zhu">見游俠不可無、接上生下、無限波瀾。</span>太史公曰、昔者虞舜窘于井廩、伊尹負於鼎俎、傅說匿於傅險、<span class="zhu">同巖、</span>呂尚困於棘津、<span class="zhu">太公望、行年七十、賣食棘津。</span>夷吾桎梏、百里飯牛、仲尼畏匡、菜色陳蔡、<span class="zhu">飢而食菜、則色病、故云菜也。</span>此皆學士所謂有道仁人也、猶然遭此菑、<span class="zhu">同災、</span>況以中材而涉亂世之末流乎、其遇害何可勝<span class="zhu">升、</span>道哉。<span class="zhu">正見游俠之不可無也。感歎處、史公自道、故曲折悲憤。</span>鄙人有言曰、何知仁義、已<span class="zhu">同以、</span>饗<span class="zhu">同享、</span>其利者爲有德。<span class="zhu">享、受也。以受其利者爲有德、何知有仁義也。 ○正應遭菑涉亂、接下。</span>故伯夷醜周、餓死首陽山、而文武不以其故貶王。<span class="zhu">伯夷未嘗許周以仁義、然享文武之利者、不以伯夷醜周之故、而貶損其王號。</span>跖蹻<span class="zhu">強入聲、</span>暴戾、其徒誦義無窮。<span class="zhu">柳跖、莊蹻、皆大盜、其徒享其利、而誦義無窮。</span>由此觀之、竊鉤者誅、竊國者侯、侯之門、仁義存。<span class="zhu">三句出莊子胠篋篇。竊鉤之小、則爲盜而受誅、竊國之大、則爲侯而人享其利。故仁義存。</span>非虛言也。<span class="zhu">正對何知仁義二句。 ○此段言世俗止知有利、而不知俠士之義、極其感歎。</span>今拘學或抱咫尺之義、久孤於世、<span class="zhu">暗指季次輩。</span>豈若卑論儕<span class="zhu">柴、</span>俗、與世沉浮而取榮名哉。<span class="zhu">忽又歎儒、皆有激之言也。</span>而布衣之徒、<span class="zhu">指游俠。</span>設取予然諾、千里誦義、爲死不顧世、此亦有所長、非苟而已也。<span class="zhu">稱游俠二。</span>故士窮窘而得委命、此豈非人之所謂賢豪間者邪。<span class="zhu">士之窮窘、無所解免、皆得託命、而望俠士之存亡死生、此誠人之所謂賢豪間者、而未可謂不得與儒齒也。 ○稱游俠三。是史公爲游俠立傳本意。</span>誠使鄉曲之俠、予<span class="zhu">同與、</span>季次原憲比權量力、効功於當世、不同日而論矣。<span class="zhu">俠以權力、儒以道德、不可同日而論。 ○綰合次憲、略抑游俠一筆、下卽轉。</span>要以功見言信、俠客之義、又曷可少哉。<span class="zhu">稱游俠四。 ○以上儒俠夾寫、至此方歸本題。</span>古布衣之俠、靡得而聞已。<span class="zhu">布衣閭巷是主意、一有憑藉、便不足重。故下詳言之。</span>近世延陵、<span class="zhu">吳季札也。季札豈游俠耶。然史公作傳、旣重游俠矣、必援名人以尊之、若貨殖傳之援子貢也。</span>孟嘗、<span class="zhu">齊田文。</span>春申、<span class="zhu">楚黃歇。</span>平原、<span class="zhu">趙勝。</span>信陵<span class="zhu">魏無忌。</span>之徒、<span class="zhu">又借五人引起。</span>皆因王者親屬、藉於有土卿相之富厚、招天下賢者、顯名諸侯、不可謂不賢者矣。比如順風而呼、聲非加疾、其勢激也。<span class="zhu">前有多少層折、方入本題。以爲止矣、偏又翻出一層、落下匹夫之俠。</span>至如閭巷之俠、脩行砥名、聲施於天下、莫不稱賢、是爲難耳。<span class="zhu">其義誠高、其事誠難。 ○稱游俠五。</span>然儒墨皆排擯不載、<span class="zhu">儒與墨皆輕俠士、故不載。 ○又挽定儒字。</span>自秦以前、匹夫之俠、湮滅不見、余甚恨之。<span class="zhu">遙接布衣之俠、靡得而聞。 ○閭巷布衣匹夫之俠、是著意處。</span>以余所聞、漢興有朱家、田仲、王公、劇孟、郭解之徒、<span class="zhu">緊照延陵、孟嘗、春申、平原、信陵之徒、五賓五主。</span>雖時扞<span class="zhu">翰、</span>當世之文罔、<span class="zhu">同網、 ○謂犯當世之法禁。 ○應以武犯禁。</span>然其私義、廉潔退讓、有足稱者。名不虛立、士不虛附、<span class="zhu">名實相副、而不虛立。士阨必濟、而不虛附。 ○稱游俠六。</span>至如朋黨宗彊比周、設財役貧、豪暴侵淩孤弱、恣欲自快、游俠亦醜之。<span class="zhu">至若引朋爲黨、以彊爲宗、互相比周、施財以役乎貧民、恃其豪暴、侵淩孤弱、恣欲以自快者、不特不可語游俠、而游俠亦醜之。 ○此言游俠自有真僞、不可不辨。</span>余悲世俗不察其意、而猥<span class="zhu">委、</span>以朱家、郭解等、令與暴豪之徒、同類而共笑之也。<span class="zhu">一往情深。</span>
</p>
<p class="kindle-cn-para-left">世俗止知重儒而輕俠、以致俠士之義、湮沒無聞。不知俠之真者、儒亦賴之、故史公特爲作傳。此一轉之冒也。凡六贊游俠、多少抑揚、多少往復。胸中犖落、筆底攄寫、極文心之妙。
</p>
</div>
</body>
</html>
