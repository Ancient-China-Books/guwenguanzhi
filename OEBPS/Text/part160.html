<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-岳陽樓記范仲淹</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uHD6dj5TkkpPi9IRVULM4tC">
<div class="chapter" id="chapter">
<h1 class="juan">岳陽樓記</h1>
<h2 class="title">范仲淹</h2>
<hr/>
<p class="calibre5">
慶曆<span class="zhu">仁宗年號。</span>四年春、滕子京、<span class="zhu">名宗諒。</span>謫守巴陵郡。<span class="zhu">巴陵、卽岳州。宋曰岳陽。</span>越明年、政通人和、百廢具興。<span class="zhu">提句、最不可少。</span>乃重修岳陽樓、增其舊制、刻唐賢今人詩賦於其上、屬<span class="zhu">祝、</span>予作文以記之。<span class="zhu">述作記之由。</span>予觀夫巴陵勝狀、在洞庭一湖。<span class="zhu">洞庭湖、在府城西南。 ○先總點一句。</span>銜遠山、吞長江、浩浩湯湯、<span class="zhu">商、</span>橫無際涯。朝暉夕陰、氣象萬千。<span class="zhu">四字、包許多景致。</span>此則岳陽樓之大觀也、前人之述備矣。<span class="zhu">述、指上詩賦言。 ○只用虛筆、輕輕提過。</span>然則北通巫峽、南極瀟湘。<span class="zhu">巫峽、山名、在四川夔州。瀟、湘、二水名、在九江之閒。</span>遷客騷人、多會於此。<span class="zhu">遷客、遷謫之客也。騷人、卽詩人。</span>覽物之情、得無異乎。<span class="zhu">覽物之情一句、起下二段文字。</span>若夫霪雨霏霏、連月不開。陰風怒號、濁浪排空。日星隱曜、山岳潛形。商旅不行、檣傾檝<span class="zhu">同楫、</span>摧。薄<span class="zhu">博、</span>暮冥冥、虎嘯猿啼。登斯樓也、則有去國懷鄉、憂讒畏譏、滿目蕭然、感極而悲者矣。<span class="zhu">一段寫遷客騷人之悲、是覽物之情而憂者。</span>至若春和景明、波瀾不驚。上下天光、一碧萬頃。沙鷗翔集、錦鱗游泳。岸芷<span class="zhu">紙、</span>汀蘭、郁郁青青。<span class="zhu">精、</span>而或長煙一空、皓月千里。浮光耀金、靜影沈璧、漁歌互答、此樂何極。登斯樓也、則有心曠神怡、寵辱皆忘、把酒臨風、其喜洋洋者矣。<span class="zhu">一段寫遷客騷人之喜、是覽物之情而樂者。</span>嗟夫、予嘗求古仁人之心、或異二者之爲、何哉。<span class="zhu">上寫悲喜二段、只是欲起古仁人一段正意。</span>不以物喜、不以己悲。居廟堂之高、<span class="zhu">進。</span>則憂其民。處江湖之遠、<span class="zhu">退。</span>則憂其君。是進亦憂、退亦憂。然則何時而樂耶。<span class="zhu">從悲喜引出憂樂、明古之仁人憂多樂少。與人情之隨感而憂樂頓殊者不同。</span>其必曰、先天下之憂而憂、後天下之樂而樂歟。<span class="zhu">先生少有大志、嘗自誦曰、士當先天下之憂而憂、後天下之樂而樂、此其志也、今于此發之。 ○憂樂俱在天下、正見其不以物喜、不以己悲意。</span>噫、微斯人、吾誰與歸。<span class="zhu">斯人、指古仁人。結句一往情深。</span>
</p>
<p class="kindle-cn-para-left">岳陽樓大觀、已被前人寫盡。先生更不贅述、止將登樓者覽物之情、寫出悲喜二意。只是翻出後文、憂樂一段正論。以聖賢憂國憂民心地、發而爲文章、非先生其孰能之。
</p>
</div>
</body>
</html>