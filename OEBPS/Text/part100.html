<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>李陵答蘇武書</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uD32cnQWqKMFQRKep9GAZA9">
<div class="chapter" id="chapter">
<h1 class="juan">西漢文</h1>
<h2 class="title">李陵答蘇武書</h2>
<hr/>
<p class="calibre5">
子卿<span class="zhu">蘇武字。</span>足下、勤宣令德、策名清時、榮問<span class="zhu">同聞、</span>休暢、幸甚幸甚。<span class="zhu">策、立也。榮問、令聞也。休、美。暢、通也。 ○先勞子卿。</span>遠託異國、昔人所悲、望風懷想、能不依依。<span class="zhu">望風、遠望也。依依、愁思也。</span>昔者不遺、遠辱還答、<span class="zhu">遺、忘也。陵前與武書、武有還答。</span>慰誨勤勤、有踰骨肉、陵雖不敏、能不慨然。<span class="zhu">次謝遺書。</span>自從初降、以至今日、身之窮困、獨坐愁苦。終日無覩、但見異類、韋韝<span class="zhu">鉤、</span>毳<span class="zhu">吹去聲、</span>幕、<span class="zhu">莫、</span>以禦風雨、<span class="zhu">韋、皮也。韝、衣袖。毳、氈也。幕、帳也。</span>羶<span class="zhu">扇平聲、</span>肉酪<span class="zhu">洛、</span>漿、以充飢渴、<span class="zhu">羶、羊臭。酪、乳漿。</span>舉目言笑、誰與爲歡。胡地玄冰、邊土慘裂、<span class="zhu">玄冰、冰厚色玄也。慘裂、寒之甚也。</span>但聞悲風蕭條之聲、涼秋九月、塞外草衰、夜不能寐、側耳遠聽、胡笳<span class="zhu">佳、</span>互動、<span class="zhu">笳、笛類、胡人吹之爲曲。</span>牧馬悲鳴、吟嘯成羣、邊聲四起、<span class="zhu">邊聲、卽笳曲馬鳴之屬。</span>晨坐聽之、不覺淚下。嗟乎子卿、陵獨何心、能不悲哉。<span class="zhu">次寫自初降至今日、景況之甚慘。</span>與子別後、益復無聊、上念老母、臨年被戮、妻子無辜、並爲鯨鯢、<span class="zhu">武帝以陵降匈奴、殺其母妻。臨年、臨老之年也。鯨鯢、魚名、左傳、取其鯨鯢而封之、以爲大戮。</span>身負國恩、爲世所悲、子歸受榮、我留受辱、命也何如。<span class="zhu">頓挫。</span>身出禮義之鄉、而入無知之俗、違棄君親之恩、長爲蠻夷之域、傷已、令先君之嗣、<span class="zhu">先君、謂其父當戶、卽廣之子。</span>更成戎狄之族、又自悲矣。<span class="zhu">次寫無數寃毒在心。</span>功大罪小、不蒙明察、孤負陵心區區之意、<span class="zhu">功、謂戰功。罪，謂降虜。不蒙明察、謂誅及全家。陵心區區之意、卽下所云、欲報恩于國主是也。</span>每一念至、忽然忘生。陵不難刺<span class="zhu">戚、</span>心以自明、刎頸以見志、<span class="zhu">不難自殺、以表昔日之降非畏死。</span>顧國家於我已矣、<span class="zhu">顧、念也。全家被誅、國家與我恩義已絕。</span>殺身無益、適足增羞、故每攘臂忍辱、<span class="zhu">攘、奮也。</span>輒復苟活。<span class="zhu">次明不自引決之故。</span>左右之人、<span class="zhu">陵之左右。</span>見陵如此、以爲不入耳之歡、來相勸勉、異方之樂、<span class="zhu">洛、</span>秪<span class="zhu">同祇、</span>令人悲、增忉<span class="zhu">刀、</span>怛耳。<span class="zhu">不入耳之歡、謂富貴之樂。忉怛、內悲也。 ○此寫忽忽之狀、非人所能解勸。</span>嗟乎子卿、人之相知、貴相知心、前書倉卒、<span class="zhu">猝、</span>未盡所懷、故復略而言之。<span class="zhu">自此以下、重述戰敗降胡之事。</span>昔先帝授陵步卒五千、出征絕域、<span class="zhu">先帝、謂武帝也、作書是昭帝時。絕域、遠國也。</span>五將失道、陵獨遇戰、<span class="zhu">五將、謂軍將有五。與陵相期不至、故稱失道。陵獨遇匈奴、與之合戰。</span>而裹萬里之糧、帥徒步之師、出天漢之外、<span class="zhu">天漢、武帝年號。言師出正朔所加之外、見其遠耳。</span>入彊胡之域、以五千之眾、對十萬之軍、策疲乏之兵、當新羈之馬、<span class="zhu">羈、馬絡頭也。</span>然猶斬將搴<span class="zhu">牽、</span>旗、追奔逐北、<span class="zhu">搴、拔取也。師敗曰北。</span>滅跡掃塵、斬其梟帥、<span class="zhu">殺敵之易、如滅行跡、掃塵埃。梟帥、勇將也。</span>使三軍之士、視死如歸、陵也不才、希當大任、意謂此時、功難堪矣。<span class="zhu">堪、勝也。言此時功大、不可勝比。 ○此段敍戰勝之功、下段敍敗北之故。</span>匈奴旣敗、舉國興師、更練精兵、彊踰十萬、單<span class="zhu">蟬、</span>于臨陣、親自合圍、<span class="zhu">單于、匈奴號。</span>客主之形、旣不相如、<span class="zhu">陵爲客、匈奴爲主。</span>步馬之勢、又甚懸絕。<span class="zhu">陵步卒、匈奴馬騎。</span>疲兵再戰、一以當千、然猶扶乘創<span class="zhu">昌、</span>痛、決命爭首、<span class="zhu">創、傷也。以少敵眾、見傷者多、然士卒用命、皆扶其創、乘其痛、爭爲先首而戰也。</span>死傷積<span class="zhu">恣、</span>野、餘不滿百、而皆扶病、不任干戈。然陵振臂一呼、創病皆起、舉刃指虜、胡馬奔走、兵盡矢窮、人無尺鐵、猶復徒首奮呼、爭爲先登。<span class="zhu">徒、空也。 ○忠勇之氣凜凜。</span>當此時也、天地爲陵震怒、戰士爲陵飲血。<span class="zhu">血、淚也。 ○精誠有以格天人。</span>單于謂陵不可復得、便欲引還、<span class="zhu">恐漢有伏兵。</span>而賊臣教之、遂使復戰、<span class="zhu">賊臣、管敢也。先亡入匈奴、至是告匈奴以漢無伏兵。</span>故陵不免耳。<span class="zhu">只一句說敗降、極蘊藉。 ○以上兩段、極力鋪敍、以見功大罪小。</span>昔高皇帝以三十萬衆、困於平城、當此之時、猛將如雲、謀臣如雨、然猶七日不食、僅乃得免。況當陵者、豈易爲力哉。<span class="zhu">高祖自將擊韓王信、遂至平城、爲匈奴所圍、七日不得食、用陳平密計、始得免。 ○引高帝、正是自寫處。</span>而執事者云云、苟怨陵以不死。<span class="zhu">執事、漢朝執事之人也。云云、謂多言也、言皆責陵以不死而降。</span>然陵不死、罪也、<span class="zhu">頓挫、</span>子卿視陵、豈偷生之士、而惜死之人哉、寧有背君親、捐妻子、而反爲利者乎。<span class="zhu">慷慨悲歌、如聞變徵之聲。</span>然陵不死、有所爲也、故欲如前書之言、報恩於國主耳、<span class="zhu">陵前與蘇子卿書云、若將不死、功成事立、則將上報厚恩、下顯祖考。</span>誠以虛死不如立節、滅名不如報德也。昔范蠡不殉會稽之恥、曹沬<span class="zhu">妹、</span>不死三敗之辱、卒復句踐之讎、報魯國之羞、區區之心、竊慕此耳。<span class="zhu">范蠡、越之賢也。殉、死也。吳敗越、越王句賤走于會稽、後七年、用范蠡計、遂破吳、是復句賤之讎也。曹沬、魯將、與齊三戰三敗、失其境土、後魯與齊盟、曹沬以匕首劫桓公于壇上、曰、反所侵地、桓公許之、是報魯國之羞也。陵遂心慕此、欲爲漢報功。</span>何圖志未立而怨已成、計未從而骨肉受刑、此陵所以仰天椎心而泣血也。<span class="zhu">以上申不蒙明察孤負陵心區區之意二句。</span>足下又云、漢與功臣不薄。子爲漢臣、安得不云爾乎。<span class="zhu">武爲漢臣、何得不云如此、其實薄也。 ○跌一句、妙。</span>昔蕭樊囚縶、<span class="zhu">蕭何爲民請上林苑、高祖怒、下廷尉、械繫之。高祖病、有人惡樊噲黨于呂氏、欲盡誅戚氏趙王如意之屬、高祖大怒、乃使陳平載絳侯代將、執噲詣長安。</span>韓彭葅醢、<span class="zhu">陳豨反、韓信在長安、欲應之、事覺、呂氏使武士縛信、斬于長樂鍾室。彭越反、高祖赦之、遷處蜀道、呂后白上曰、徙蜀自遺患、不如誅之、遂夷三族。葅醢、肉醬。</span>鼂<span class="zhu">潮、</span>錯受戮、<span class="zhu">鼂錯患諸侯強大、請削其地、七國反、遂誅錯。</span>周魏見辜、<span class="zhu">周勃免相就國、人有上書告勃欲反、下廷尉捕治之。魏其侯竇嬰、坐灌夫罵丞相田蚡不敬、論棄市。</span>其餘佐命立功之士、賈誼亞夫之徒、皆信命世之才、抱將相之具、而受小人之讒、並受禍敗之辱、卒使懷才受謗、能不得展、彼二子之遐舉、誰不爲之痛心哉。<span class="zhu">文帝欲以賈誼任公卿之位、絳灌馮敬之屬盡害之、于是天子疏之不用、後出爲長沙王太傅。梁孝王與周亞夫有隙、孝王每朝、常言其短、後謝病免相、以事下獄、嘔血而死。是不展周賈二子遠舉之才、誰不爲之痛心哉。 ○講薄字第一層。</span>陵先將軍、功略蓋天地、義勇冠三軍、徒失貴臣之意、剄身絕域之表、此功臣義士、所以負戟而長歎者也、何謂不薄哉。<span class="zhu">先將軍、謂李廣也。貴臣、謂衛青也。大將軍衛青擊匈奴、廣爲前將軍、青自部精兵、而令廣出東道、東道迴遠、迷惑失道、大將軍因問失道狀、廣遂引刀自剄。 ○講薄字第二層。</span>且足下昔以單車之使、適萬乘之虜、遭時不遇、至于伏劍不顧、流離辛苦、幾死朔北之野。<span class="zhu">武奉使入匈奴、衛律欲武降、武謂屈節辱命、雖生何面目以歸漢、引佩刀以自刺、衛律驚、自抱持武、武氣絕半日復息、乃徙武北海上無人處。</span>丁年奉使、皓首而歸、<span class="zhu">丁年、謂丁壯之年也。武留匈奴凡十九歲、始以強壯出、及還、鬚髮盡白。</span>老母終堂、生妻去帷、<span class="zhu">武奉使旣久、母死妻嫁也。</span>此天下所希聞、古今所未有也。<span class="zhu">一折。</span>蠻貊之人、尚猶嘉子之節、況爲天下之主乎。<span class="zhu">二折。</span>陵謂足下當享茅土之薦、受千乘之賞、<span class="zhu">茅土、千乘、皆謂封諸侯之事。 ○三折。</span>聞子之歸、賜不過二百萬、位不過典屬國、<span class="zhu">武自匈奴還、賜錢二百萬、今之二千貫、拜爲典屬國、秩中二千石。</span>無尺土之封、加子之勤、<span class="zhu">勤、勞也。</span>而妨功害能之臣、盡爲萬戶侯、親戚貪佞之類、悉爲廊廟宰、子尚如此、陵復何望哉。且漢厚誅陵以不死、薄賞子以守節、欲使遠聽之臣、<span class="zhu">聽、聞也。</span>望風馳命、<span class="zhu">謂歸于漢。</span>此實難矣、所以每顧而不悔者也。<span class="zhu">講薄字第三層。</span>陵雖孤恩、漢亦負德。<span class="zhu">孤、負也。力屈而降、則孤恩。漢誅陵家、亦負德。 ○二句、收上起下。</span>昔人有言、雖忠不烈、視死如歸。<span class="zhu">忠于君者、雖不激烈、亦不愛死。</span>陵誠能安、而主豈復能眷眷乎。<span class="zhu">陵誠能安于死而不孤恩、漢豈能眷眷念陵而不負德。</span>男兒生以不成名、死則葬蠻夷中、誰復能屈身稽顙、還向北闕、使刀筆之吏、弄其文墨邪、<span class="zhu">刀筆之吏、獄吏也。</span>願足下勿復望陵。<span class="zhu">勿復望陵歸于漢。</span>嗟乎子卿、夫復何言、相去萬里、人絕路殊、生爲別世之人、死爲異域之鬼、長與足下、生死辭矣。<span class="zhu">傷心悲絕。</span>幸謝故人、勉事聖君。<span class="zhu">指霍光、上官桀。</span>足下胤子無恙、勿以爲念。<span class="zhu">武在匈奴、娶胡婦、生子名通國。</span>努力自愛、時因北風、復惠德音。<span class="zhu">望後書也。</span>李陵頓首。
</p>
<p class="kindle-cn-para-left">天漢二年、陵率步卒五千人出塞、與單于戰、力屈乃降匈奴。中與蘇武相見。武得歸、爲書與陵、令歸漢。陵作此書答之、一以自白心事、一以咎漢負功。文情感憤壯烈、幾于動風雨而泣鬼神、除子卿自己、更無餘人可以代作、蘇子瞻謂齊梁小兒爲之、未免大言欺人。
</p>
</div>
</body>
</html>