<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>景帝令二千石修職詔</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uzBI52TXqZqEqKCKrBy8cr2">
<div class="chapter" id="chapter">
<h1 class="juan">西漢文</h1>
<h2 class="title">景帝令二千石修職詔</h2>
<hr/>
<p class="calibre5">
雕文刻鏤、<span class="zhu">漏、</span>傷農事者也、錦繡纂組、<span class="zhu">纂、赤組也。組、印紱。</span>害女紅<span class="zhu">工、</span>者也。<span class="zhu">一層。</span>農事傷、則飢之本也、女紅害、則寒之原也。<span class="zhu">二層。</span>夫飢寒並至、而能無爲非者寡矣。<span class="zhu">三層。 ○起數語作三層寫、意甚婉至。</span>朕親耕、后親桑、以奉宗廟粢盛<span class="zhu">成、</span>祭服、爲天下先。<span class="zhu">以務農蠶爲倡。</span>不受獻、減太官、省繇<span class="zhu">同徭、</span>賦、<span class="zhu">太官、主膳食。 ○不傷害農事女紅。</span>欲天下務農蠶、素有畜<span class="zhu">同蓄、</span>積、以備災害。<span class="zhu">欲絕飢寒本原。</span>彊毋攘弱、衆毋暴寡、老耆以壽終、幼孤得遂長。<span class="zhu">攘、取也。六十曰耆。遂、成也。 ○欲民免于爲非。</span>今歲或不登、民食頗寡、其咎安在。<span class="zhu">未稱朕意、必有任其咎者。</span>或詐僞爲吏、<span class="zhu">以詐僞人爲吏。</span>吏以貨賂爲市、<span class="zhu">行同商賈。</span>漁奪百姓、侵牟萬民。<span class="zhu">漁、言若漁獵之爲也。牟、食苗根蟲。侵牟、食民比之牟賊也。 ○咎不在民而在吏。</span>縣丞、長吏也、<span class="zhu">縣丞爲吏之長。</span>姦法與盜盜、甚無謂也。<span class="zhu">姦法、因法作姦也。與、助也。漁奪侵牟、吏卽爲盜。長吏知情而不執法、是助盜爲盜矣。殊非設長吏之意也。 ○咎不在吏、而在長吏。</span>其令二千石、各修其職。<span class="zhu">修察長吏之職。</span>不事官職、耗<span class="zhu">帽、</span>亂者、<span class="zhu">耗亂、不明也。指二千石言。</span>丞相以聞、請其罪。<span class="zhu"> 請其不修職之罪。○咎不在長吏、而在二千石。</span>布告天下、使明知朕意。
</p>
<p class="kindle-cn-para-left">一念奢侈、飢寒立至、起手數言、窮極原委。姦法與盜盜一語、透盡千古利弊。國家最患在吏飽、府庫空虛、百姓窮困、而奸吏自富、此大害也。二千石修職、誠足民本務。
</p>
</div>
</body>
</html>