<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-應科目時與人書韓愈</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="ueFSGZx8gKhffBJ8zm6kiO8">
<div class="chapter" id="chapter">
<h1 class="juan">韓愈</h1>
<h2 class="title">應科目時與人書</h2>
<hr/>
<p class="calibre5">
月日、愈再拜。<span class="zhu">一云應博學宏詞前進士韓愈謹再拜上書舍人閣下。</span>天池之濱、大江之濆、<span class="zhu">焚、 ○天池、謂南海也。莊子、南冥者、天池也。濱、水際。濆、水涯。</span>曰有怪物焉。<span class="zhu">怪物、龍之別名。</span>蓋非常鱗凡介之品彙匹儔也。<span class="zhu">彙、類也。 ○總領一句。下一連六轉。</span>其得水、變化風雨、上下於天不難也。<span class="zhu">得水、一轉。</span>其不及水、蓋尋常尺寸之閒耳。無高山大陵曠途絕險爲之關隔也。<span class="zhu">頓宕。</span>然其窮涸、不能自致乎水。爲獱<span class="zhu">賓、</span>獺之笑者、蓋十八九矣。<span class="zhu">獱、小獺也。 ○不及水、二轉。</span>如有力者、哀其窮而運轉之、蓋一舉手一投足之勞也。<span class="zhu">頓宕。</span>然是物也、負其異於眾也。且曰爛死於沙泥、吾甯樂之。若俛<span class="zhu">同俯、</span>首帖耳、搖尾而乞憐者、非我之志也。<span class="zhu">氣骨矯矯、明明托物自喻。 ○不肯乞憐、三轉。</span>是以有力者遇之、熟視之若無覩也。其死其生、固不可知也。<span class="zhu">有力者不知、四轉。</span>今又有有力者當其前矣、聊試仰首一鳴號焉。庸詎知有力者不哀其窮而忘一舉手一投足之勞、而轉之清波乎。<span class="zhu">仰首鳴號、五轉。句句抱前、句句刺心。</span>其哀之、命也。其不哀之、命也。知其在命、而且鳴號之者、亦命也。<span class="zhu">作三疊、總結。六轉。</span>愈今者、實有類於是。<span class="zhu">一篇皆是譬喻、只一句歸結自己、甚妙。</span>是以忘其疏愚之罪、而有是說焉。閤下其亦憐察之。
</p>
<p class="kindle-cn-para-left">此貞元九年、宏詞試也。無端突起譬喻、不必有其事、不必有其理、却作無數曲折、無數峯巒、奇極妙極。</p>
</div>
</body>
</html>
