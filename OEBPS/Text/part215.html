<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-象祠記王守仁</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="u7wd3gPf2eFWaBSyeCMeADG">
<div class="chapter" id="chapter">
<h1 class="juan">象祠記</h1>
<h2 class="title">王守仁</h2>
<hr/>
<p class="calibre5">靈博之山，有象祠焉。其下諸苗夷之居者，咸神而祠之。宣尉安君，因諸苗夷之請，新其祠屋，而請記於予。予曰：「毀之乎，其新之也？」<span class="zhu">提出「毀」字發義。</span>曰：「新之。」「新之也何居乎？」<span class="zhu">波折。</span>曰：「斯祠之肇也，蓋莫知其原，然吾諸蠻夷之居是者，自吾父、吾祖溯曾、高而上，皆尊奉而禋<span class="zhu">因。</span>祀焉，舉而不敢廢也。」予曰：「胡然乎？有鼻<span class="zhu">庳。</span>之祀，唐之人蓋嘗毀之。<span class="zhu">應「毀之」句。</span>象之道，以爲子則不孝，以爲弟則傲。斥於唐，而猶存於今；壞於有鼻，而猶盛於茲土也，胡然乎？」<span class="zhu">故爲疑詞。跌起自己一段議論。</span></p>
<p class="calibre5">我知之矣：君子之愛若人也，推及於其屋之烏，<span class="zhu">劉向<span class="shu-ming">說苑</span>:「愛其人者，兼愛屋上之烏。」</span>而況於聖人之弟乎哉？然則祠者爲舜，非爲象也。<span class="zhu">推出祠象之由，奇確。</span>意象之死，其在干羽既格之後乎？<span class="zhu">舜命禹徵有苗，三旬，苗民逆命，禹班師，帝乃誕敷文德，舞干羽於兩階，七旬有苗格。○承「爲舜」句推出此意，獨闢見解，名論不磨。</span>不然，古之驁桀者豈少哉？而象之祠獨延於世。吾於是蓋有以見舜德之至，入人之深，而流澤之遠且久也。<span class="zhu">以上從舜德看出當祠。以下從象化看出當祠。</span></p>
<p class="calibre5">象之不仁，蓋其始焉耳，又烏知其終之不見化於舜也？<span class="zhu">「始」、「終」二字，伏後斷案。「化」字，是立論本旨。</span><span class="shu-ming">書</span>不云乎：「克諧以孝，烝烝乂，不格姦」， 「瞽瞍亦允若」。<span class="zhu">諧，和也。烝，進也。義，善也。格，至也。言舜遭人倫之變，而能和以孝。使之進進以善自治，而不至於大爲奸惡也。允，信也。若，順也。</span>則已化而爲慈父。象猶不弟，不可以爲諧。<span class="zhu">奇思創解。</span>進治於善，則不至於惡。不底於姦，則必入於善。信乎象蓋已化於舜矣。<span class="zhu">一證。</span><span class="shu-ming">孟子</span>曰：「天子使吏治其國。」象不得以有爲也。斯蓋舜愛象之深而慮之詳，所以扶持輔導之者之周也。不然，周公之聖，而管、蔡不免焉。斯可以見象之見化於舜，<span class="zhu">再證。</span>故能任賢使能，而安於其位，澤加於其民，既死而人懷之也。<span class="zhu">落到象祠上。</span>諸侯之卿，命於天子，蓋<span class="shu-ming">周官</span>之制，其殆倣於舜之封象歟？</p>
<p class="calibre5">吾於是蓋有以信人性之善，天下無不可化之人也。<span class="zhu">推開一筆，下急收住。</span>然則唐人之毀之也，據象之始也；今之諸苗之奉之也，承象之終也。<span class="zhu">一篇議論，只二語結盡。</span>斯義也，吾將以表於世。使知人之不善雖若象焉，猶可以改；而君子之修德，及其至也，雖若象之不仁，而猶可以化之也。<span class="zhu">結出勉人正意。</span></p>
<p class="kindle-cn-para-left">傲弟見化於舜，從象祠想出，從來未經人道破。當與柳子厚<span class="shu-ming">毀鼻亭神記</span>參看，各闢一解，俱有關名教之文。</p>
</div>
</body>
</html>