<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>徐文長傳袁宏道</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="ubcB46NV7jSMfCFE559WG57">
<div class="chapter" id="chapter">
<h1 class="juan">袁宏道</h1>
<h2 class="title">徐文長傳</h2>
<hr/>
<p class="calibre5">徐渭，字文長，為山陰諸生，聲名籍甚。薛公蕙校越時，奇其才，有國士之目。然數奇，<span class="zhu">雞。</span>屢試輒蹶。<span class="zhu">通篇從「數奇」二字著眼。</span>中丞胡公宗憲聞之，客諸幕。文長每見，則葛衣烏巾，縱談天下事，胡公大喜。是時公督數邊兵，威鎮東南，介冑之士，膝語蛇行，不敢舉頭，而文長以部下一諸生傲之，議者方之劉真長、杜少陵云。<span class="zhu">其才、其品，固足增重。</span>會得白鹿，屬<span class="zhu">祝。</span>文長作表，表上，永陵喜，公以是益奇之，一切疏計，皆出其手。文長自負才略，好奇計，談兵多中，視一世事無可當意者，然竟不偶。<span class="zhu">應數奇。一結。</span></p>
<p class="calibre5">文長既已不得志於有司，<span class="zhu">接屢試輒蹶。</span>遂乃放浪麴蘖，恣情山水，走齊魯、燕趙之地，窮覽朔漠。其所見山奔海立、沙起雷行、雨鳴樹偃、幽谷大都、人物魚鳥，一切可驚可愕之狀，一一皆達之於詩。<span class="zhu">「其所見」至此，作一氣讀。</span>其胸中又有勃然不可磨滅之氣，英雄失路托足無門之悲，故其為詩，如嗔如笑，如水鳴峽，如種出土，如寡婦之夜哭、羈人之寒起。<span class="zhu">詩評新確。</span>雖其體格，時有卑者，然匠心獨出，有王者氣，非彼巾幗<span class="zhu">國。</span>而事人者，所敢望也。<span class="zhu">巾幗，婦人冠。○極抑揚之致。○此段論其詩，是袁石公之文，即是徐天池之文，悲壯淋漓，睥睨一世。</span>文有卓識，氣沉而法嚴，不以摸擬損才，不以議論傷格，韓曾之流亞也。<span class="zhu">並論其文。</span>文長既雅不與時調合，當時所謂騷壇主盟者，文長皆叱而怒之，故其名不出于越，悲夫。<span class="zhu">總承詩文一結，正見數奇不偶。</span></p>
<p class="calibre5">喜作書，筆意奔放如其詩，<span class="zhu">輓詩一筆，妙。</span>蒼勁中姿媚躍出，歐陽公所謂「妖韶女，老自有餘態」者也。<span class="zhu">并論其書。</span>閒以其餘，旁溢為花鳥，皆超逸有致。<span class="zhu">并論其畫。○文長詩文字畫皆自性中流出，不假人工雕琢者也。</span></p>
<p class="calibre5">卒以疑殺其繼室，下獄論死，張太史元汴力解，乃得出。晚年憤益深，佯狂益甚，顯者至門，或拒不納。時攜錢至酒肆，呼下隸與飲。<span class="zhu">極寫不可一世之狀。</span>或自持斧擊破其頭，血流被面，頭骨皆折，揉之有聲，或以利錐錐其兩耳，深入寸餘，竟不得死。<span class="zhu">寧為玉碎，無為瓦全。可傷可痛。</span>周望言晚歲詩文益奇，<span class="zhu">又輓詩、文，妙。</span>無刻本，集藏於家，余同年有官越者，托以鈔錄，今未至。余所見者，《徐文長集》、《闕編》二種而已。然文長竟以不得志於時，抱憤而卒。<span class="zhu">數奇不偶，一語收住。</span></p>
<p class="calibre5">石公曰：先生數奇不已，遂為狂疾。狂疾不已，遂為囹圄。古今文人牢騷困苦，未有若先生者也。雖然，胡公間世豪傑，永陵英主，幕中禮數異等，是胡公知有先生矣。表上人主悅，是人主知有先生矣，獨身未貴耳。先生詩文崛起，一掃近代蕪穢之習，百世而下，自有定論，胡為不遇哉？<span class="zhu">生則見知於君臣，沒則見重于後世，身雖不貴，未為不遇也。</span>梅客生嘗寄予書曰：「文長吾老友，病奇於人，人奇於詩。」余謂文長無之而不奇者也，無之而不奇，斯無之而不奇<span class="zhu">雞。</span>也，悲夫。<span class="zhu">讚語亦極咏嘆之致。</span></p>
<p class="kindle-cn-para-left">文長固數奇不偶，然而致身幕府，為天子嘉歎，不可謂不遇矣。而竟抱憤而卒，何其不善全乎？非石公識之殘編斷簡中，幾埋沒千古矣。</p>
</div>
</body>
</html>
