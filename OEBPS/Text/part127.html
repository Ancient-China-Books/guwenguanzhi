<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-進學解韓愈</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="usCsuR2PghZYwTnpfIQvpn4">
<div class="chapter" id="chapter">
<h1 class="juan">進學解</h1>
<h2 class="title">韓愈</h2>
<hr/>
<p class="calibre5">
國子先生、<span class="zhu">元和七年、公復爲國子博士。</span>晨入太學。招諸生立館下、誨之曰、業精於勤、荒於嬉。行<span class="zhu">去聲、</span>成於思、毀於隨。<span class="zhu">隨、因循也。 ○陡然四句、起下不明不公意。</span>方今聖賢相逢、<span class="zhu">聖君賢臣。</span>治具畢張。<span class="zhu">需才分任。</span>拔去兇邪、登崇俊良。占<span class="zhu">去聲、</span>小善者率以錄、名一藝者無不庸。<span class="zhu">庸、用也。</span>爬<span class="zhu">杷、</span>羅剔抉、<span class="zhu">淵入聲、 ○謂搜取人才。</span>刮垢磨光。<span class="zhu">謂造就人才。</span>蓋有幸而獲選、孰云多而不揚。<span class="zhu">幸字、最有含蓄。</span>諸生業患不能精、無患有司之不明。行患不能成、無患有司之不公。<span class="zhu">此四句、是一篇議論張本。</span>言未旣、有笑於列者曰、先生欺余哉。弟子事先生、于茲有年矣。<span class="zhu">頭。</span>先生口不絕吟於六藝之文、手不停披於百家之編。紀事者必提其要、<span class="zhu">舉綱挈領。</span>纂言者必鉤其玄。<span class="zhu">極深研幾。</span>貪多務得、細大不捐。<span class="zhu">悉備。</span>焚膏油以繼晷、<span class="zhu">軌、</span>恆兀兀以窮年。<span class="zhu">晷、日景也。兀兀、勞苦也。 ○恆久。</span>先生之業、可謂勤矣。<span class="zhu">一段、言勤于己業。</span>觝<span class="zhu">底、</span>排異端、攘斥佛老。<span class="zhu">觝、觸也。 ○闢邪說。</span>補苴<span class="zhu">疽、</span>罅<span class="zhu">鰕去聲、</span>漏、張皇幽眇。<span class="zhu">苴所以藉履。呂覽、衣弊不補、履絕不苴。罅、孔隙也。皇、大也。言儒術缺漏處、則補苴之。聖道隱微處、則張大之。 ○翼聖學。</span>尋墜緒之茫茫、獨旁搜而遠紹。<span class="zhu">承補苴張皇說。</span>障百川而東之、迴狂瀾於旣倒。<span class="zhu">承觝排攘斥說。</span>先生之於儒、可謂勞矣。<span class="zhu">二段、言勞于衛道。</span>沉浸醲<span class="zhu">濃、</span>郁、含英咀華。<span class="zhu">讀書而涵泳其味。</span>作爲文章、其書滿家。<span class="zhu">作文而悉本于古。</span>上規姚姒、渾渾無涯。<span class="zhu">姚、虞姓。姒、夏姓也。揚子、虞夏之書渾渾爾。</span>周誥殷盤、佶<span class="zhu">吉、</span>屈聱<span class="zhu">遨、</span>牙。<span class="zhu">周誥、大誥、康誥、酒誥、召誥、洛誥是也。殷盤、盤庚上、中、下三篇是也。佶屈聱牙、皆艱澁難讀貌。</span>春秋謹嚴、<span class="zhu">一字褒貶、謹而嚴毅。</span>左氏浮誇。<span class="zhu">左傳釋經、浮虛誇大。</span>易奇而法、<span class="zhu">易之變易甚奇、而正當之理可法。</span>詩正而葩。<span class="zhu">帕平聲、 ○詩之義理甚正、而藻麗之詞實華。</span>下逮莊騷、<span class="zhu">莊子、離騷。</span>太史所錄。<span class="zhu">史記、漢書。</span>子雲相如、<span class="zhu">揚雄、字子雲。司馬長卿、名相如。</span>同工異曲。<span class="zhu">猶樂之同工、而異其曲調。 ○文章不本六經、雖生剝子雲之篇、行剽相如之籍、辭非不美、總屬無根之學。故公必上規姚姒、而始下逮百家也。</span>先生之於文、可謂閎其中而肆其外矣。<span class="zhu">三段、言文章之著見。</span>少始知學、勇於敢爲。長通於方、左右具宜。先生之於爲人、可謂成矣。<span class="zhu">四段、言爲人之成立。 ○上三段論業精、此一段論行成、共爲一腹。</span>然而公不見信於人、私不見助於友、跋<span class="zhu">撥、</span>前疐<span class="zhu">至、</span>後、動輒得咎。<span class="zhu">詩、豳風、狼跋其胡、載疐其尾。跋、躐也。胡、老狼頜下懸肉也。疐、跲也。狼進而躐其胡、則退而跲其尾、言進退不得自由也。</span>暫爲御史、遂竄南夷。<span class="zhu">貞元十九年、公爲監察御史。謫陽山令。</span>三年博士、宂<span class="zhu">冗、</span>不見治。<span class="zhu">公元和元年、六月、爲博士。四年、六月、遷都官史。宂、散也。處閒散之地、而無以自見其治才。</span>命與仇謀、取敗幾時。<span class="zhu">命與仇敵爲謀、數遭敗壞。</span>冬煖而兒號<span class="zhu">平聲、</span>寒、年豐而妻啼飢。頭童齒豁、竟死何裨。<span class="zhu">悲、 ○山無草木曰童。豁、落也。裨、益也。</span>不知慮此、反教人爲。<span class="zhu">尾、 ○勤業四段、從能精能成二語發來、然而一轉、正破不公不明也。</span>先生曰、吁、子來前、夫大木爲杗、<span class="zhu">萌、</span>細木爲桷、<span class="zhu">角、 ○杗、梁也。桷、椽也。</span>欂<span class="zhu">薄、</span>櫨<span class="zhu">盧、</span>侏儒、<span class="zhu">欂櫨、短柱。侏儒、短椽。</span>椳<span class="zhu">威、</span>闑扂<span class="zhu">簟、</span>楔、<span class="zhu">屑、 ○椳、門樞也。闑、門中橛也。扂、戶牡也。楔、門棖也。</span>各得其宜、施以成室者、匠氏之工也。<span class="zhu">匠用木無論小大。 ○一喻。</span>玉札丹砂、赤箭青芝、<span class="zhu">玉屑、一名玉札、生藍田山谷。丹砂、硃砂也。赤箭、生陳倉、及太山少室。青芝、出太山。四者、皆貴藥。</span>牛溲馬勃、敗鼓之皮、<span class="zhu">牛溲、牛溺也。馬勃、馬屁菌也。敗鼓皮、主蟲毒。三者、皆賤藥。</span>俱收並蓄、待用無遺者、醫師之良也。<span class="zhu">醫用藥、無論貴賤。 ○二喻。</span>登明選公、雜進巧拙、紆餘爲姸、<span class="zhu">作緩態者。</span>卓犖<span class="zhu">落、</span>爲傑、<span class="zhu">行直道者。</span>校短量長、惟器是適者、宰相之方也。<span class="zhu">宰相用人、無論智之巧拙、才之長短。 ○三結。</span>昔者孟軻好辯、孔道以明。轍環天下、卒老於行。<span class="zhu">一引。</span>荀卿守正、大論是宏。逃讒於楚、廢死蘭陵。<span class="zhu">荀卿、趙人。齊襄王時、爲稷下祭酒。避讒適楚、春申君以爲蘭陵令。春申君死、而荀卿廢。著書數萬言而卒、因葬蘭陵。 ○二引。</span>是二儒者、吐辭爲經、舉足爲法。絕類離倫、優入聖域。其遇於世何如也。<span class="zhu">冷語不盡。 ○三結。下轉正文。</span>今先生學雖勤而不由其統、言雖多而不要<span class="zhu">平聲、</span>其中。文雖奇而不濟於用、行雖修而不顯於衆。<span class="zhu">四句、解前四段意。 ○再轉。</span>猶且月費俸錢、歲糜廩粟。子不知耕、婦不知織。<span class="zhu">有以養家。</span>乘馬從<span class="zhu">去聲、</span>徒、安坐而食。<span class="zhu">有以自養。</span>踵常途之役役、窺陳編以盜竊。<span class="zhu">役役、隨俗而無異能。盜竊舊章、而無創解。 ○再轉。</span>然而聖主不加誅、<span class="zhu">誅、責也。</span>宰臣不見斥、非其幸歟。<span class="zhu">幸其遇世、愈于二儒。 ○再轉。</span>動而得謗、名亦隨之。投閒置散、乃分之宜。<span class="zhu">此段解前公不見信一段意。言有司未有不公不明處。</span>若夫商財賄之有亡、計班資之崇庳。<span class="zhu">卑、</span>忘己量之所稱、<span class="zhu">去聲、</span>指前人之瑕疵。<span class="zhu">財賄、謂祿也。班資、品秩也。庳、下也。前人、暗指執政。瑕疵、謂不公不明也。</span>是所謂詰匠氏之不以杙<span class="zhu">亦、</span>爲楹、<span class="zhu">杙、橛也。楹、柱也。杙小楹大。</span>而訾<span class="zhu">紫、</span>醫師以昌陽引年、欲進其豨苓也。<span class="zhu">昌陽、卽昌蒲、久服可以延年。豨苓、卽猪苓、主滲泄。 ○掉尾抱前、最耐尋味。</span>
</p>
<p class="kindle-cn-para-left">公自貞元十八年至元和七年、屢爲國子博士、官久不遷、乃作進學解以自喻。主意全在宰相、蓋大才小用、不能無憾。而以怨懟無聊之詞托之人、自咎自責之詞托之己。最得體。
</p>
</div>
</body>
</html>