<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-齊國佐不辱命左傳・成公二年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="PNV60-32d3d1ac1f0840919359b481161d7773">
<div class="chapter" id="chapter">
<h1 class="juan">左傳・成公二年</h1>
<h2 class="title">齊國佐不辱命</h2>
<hr/>
<p class="calibre5">晉師從齊師。<span class="zhu">齊師敗走、晉師追之。</span>入自丘輿、擊馬陘。<span class="zhu">刑、 ○丘輿、馬陘、皆齊邑。</span>齊侯使賓媚人<span class="zhu">賓姓、媚人族、卽國佐也。</span>賂以紀甗、<span class="zhu">演、</span>玉磬與地。<span class="zhu">甗、玉甑也。玉甑、玉磬、皆滅紀所得者。地、魯衛之侵地。</span>不可、則聽客之所爲。<span class="zhu">言晉人不許、則聽其所爲。欲戰則更戰也。客、指晉人。 ○此句并頃公語意夾入、妙。伏下寡君之命使臣則有辭一段。</span>賓媚人致賂、晉人不可、<span class="zhu">晉人果不許。</span>曰、必以蕭同叔子爲質。<span class="zhu">至、</span>而使齊之封內、盡<span class="zhu">津上聲、</span>東其畝。<span class="zhu">蕭、國名。同叔、蕭君字、其女嫁于齊、卽頃公之母。晉人欲質其母、而不便直言、故稱蕭同叔子。言必以蕭同叔子爲質于晉、而使齊國境內田畝皆從東西而行、則我師舍去矣。 ○重上句、下句帶說、故用而字轉下。蓋前此晉卻克與臧孫許同時而聘于齊、頃公之母、踊于棓而窺客、則客或跛、或眇。于是使跛者迓跛者、使眇者迓眇者。夫婦人窺客、已是失禮、矧侮客以取快乎。出爾反爾、無足怪也。</span>對曰、蕭同叔子非他、寡君之母也。<span class="zhu">只非他二字、多少鄭重。妙。</span>若以匹敵、則亦晉君之母也。<span class="zhu">若以齊晉比並言之、則齊之母、猶晉之母。其爲國君之母、則一也。 ○陪一句、更凜然。</span>吾子布大命於諸侯、而曰必質其母以爲信、其若王命何。<span class="zhu">其若先王孝治天下之命何。 ○上不便。</span>且是以不孝令也。<span class="zhu">且欲令人皆蹈不孝之行。 ○下不便。</span>詩曰、孝子不匱、永錫爾類。<span class="zhu">詩、大雅、旣罪篇、言孝子愛親之心、無有窮匱、又以孝道長賜汝之族類。</span>若以不孝令於諸侯、其無乃非德類也乎。<span class="zhu">晉旣以不孝號令諸侯、是非以孝德賜及同類矣。 ○已上破爲質句。</span>先王疆理天下、物土之宜、而布其利。<span class="zhu">疆者、爲之大界也。理者、定其溝塗也。物、相也。相土之宜、而分布其利。</span>故詩曰、我疆我理、南東其畝。<span class="zhu">詩、小雅、南山篇、或東西其畝、或南北其畝。皆相土宜、而布其利也。言東南則西北在其中。</span>今吾子疆理諸侯、而曰盡東其畝而已。唯吾子戎車是利、無顧土宜、其無乃非先王之命也乎。<span class="zhu">井田之制、溝洫縱橫、兵車難過。今欲盡東其畝、則晉之伐齊、循壟東行、其勢甚易、是唯晉兵車是利、而不顧地勢東西南北所宜、非先王疆理土宜之命矣。 ○已上破東畝句。 ○兩其無乃非句應。</span>反先王則不義、何以爲盟主。其晉實有闕。<span class="zhu">上分兩層辨駁。此總括數語。下復暢言之。</span>四王之王<span class="zhu">去聲、</span>也、樹德而濟同欲焉。<span class="zhu">四王、禹、湯、文、武也。皆樹立德教、而濟人心之所同欲。 ○樹德、照上德類。濟同欲、照上土宜布利。</span>五伯<span class="zhu">如字、</span>之霸也、勤而撫之、以役王命。<span class="zhu">伯、長也。夏昆吾、商大彭、豕韋、周齊桓、晉文、皆勤勞而懷撫諸侯。以服事樹德濟同欲之王命。</span>今吾子求合諸侯。以逞無疆之欲。<span class="zhu">指質母、東畝而言。</span>詩曰、布政優優、百祿是遒。<span class="zhu">詩、商頌、長發篇。優優、寬和也。遒、聚也。</span>子實不優、而棄百祿、諸侯何害焉。<span class="zhu">晉質母、東畝二令、實不寬和、而先自棄其福祿、又何能爲諸侯之害乎。 ○晉人所命、本欲害齊、而國佐卻以爲何害。妙絕。 ○已上言晉實有闕、不得爲盟主、以足上二段之意。</span>不然、<span class="zhu">若終不見許。</span>寡君之命使<span class="zhu">去聲、</span>臣、則有辭矣。<span class="zhu">寡君之命我使臣、已有辭說、意如下文所云。 ○上分責二段、又總責一段。此忽如饑鷹、撇然一轉。</span>曰、<span class="zhu">下皆齊侯命辭。</span>子以君師辱于敝邑、不腆<span class="zhu">忝、</span>敝賦、以犒從<span class="zhu">去聲、</span>者。<span class="zhu">腆、厚也。賦、兵也。言齊有不厚頹敝之兵、以犒晉師。 ○戰而曰犒、婉辭。</span>畏君之震、師徒撓敗。<span class="zhu">畏君師之震動、以故齊兵撓曲而致敗衂。</span>吾子惠徼<span class="zhu">驕、</span>齊國之福、<span class="zhu">言我以吾子之惠、而得徼齊國之福。</span>不泯其社稷、使繼舊好。<span class="zhu">去聲、</span>唯是先君之敝器土地不敢愛。<span class="zhu">敝器、謂甗磬也。</span>子又不許。<span class="zhu">應上晉人不可。</span>請收合餘燼、<span class="zhu">藎、</span>背<span class="zhu">佩、</span>城借一。<span class="zhu">燼、火餘木也。以喻齊戰敗之餘意、言欲以已敗之兵、背齊城而更借一戰。</span>敝邑之幸、亦云從也。況其不幸、敢不唯命是聽。<span class="zhu">言齊幸而得勝、亦當唯晉是從。況其不幸、而又戰敗、敢不唯晉命之是聽乎。曰從曰聽、卽聽從質母、東畝之命。 ○已上言齊旣以賂求不免、勢必決戰、勝與不勝、雖未可知。總在旣戰後再聽從晉命也。極痛快語、而卻出以婉順。</span></p>
<p class="kindle-cn-para-left">先駁晉人質母、東畝二語、屢稱王命以折之、如山壓卵、已令氣沮。後總結之、又再翻起。將寡君之命、從使臣口中婉轉發揮。旣不欲唐突、復不肯乞哀。卽無魯衛之請、晉能悍然不應乎。</p>
</div>
</body>
</html>