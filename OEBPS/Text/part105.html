<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-諸葛亮前出師表</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="u6H6hlG6Kzn2nedsbLPRkp3">
<div class="chapter" id="chapter">
<h1>諸葛亮前出師表</h1>
<hr/><h2>後漢文</h2>
<p class="calibre5">
臣亮言、先帝創業未半、而中道崩殂。<span class="zhu">先帝、漢昭烈帝劉備也。卽位纔三年而沒。 ○萬難心事、已傾瀉此二語。</span>今天下三分、<span class="zhu">蜀、吳、魏</span>益州疲敝、<span class="zhu">益州、蜀也。蜀小兵弱、敵大國、故云疲敝。</span>此誠危急存亡之秋也。<span class="zhu">先提明事勢。</span>然侍衛之臣、不懈於內、忠志之士、忘身於外者、蓋追先帝之殊遇、欲報之於陛下也。<span class="zhu">次敍羣情、起下用人。</span>誠宜開張聖聽、以光先帝遺德、恢宏志士之氣、不宜妄自菲薄、引喻失義、以塞忠諫之路也。<span class="zhu">菲、輕也。言必上法堯舜、高自期許、不當妄自輕薄、引喻淺近、以失大義。 ○連說宜與不宜、發起一篇告戒之意。</span>宮中府中、俱爲一體、陟罰臧否、<span class="zhu">比、</span>不宜異同。<span class="zhu">宮中、禁中也。府中、大將軍幕府也。陟、升也。臧否、善惡也。</span>若有作姦犯科、<span class="zhu">作姦僞、犯科條。 ○否。</span>及爲忠善者、<span class="zhu">臧。</span>宜付有司、論其刑賞、<span class="zhu">陟罰。</span>以昭陛下平明之治、<span class="zhu">平明、無異同也。</span>不宜偏私、使內外異法也。<span class="zhu">內外、謂宮府。 ○宮中親近、府中疏遠、出師進表、著意全在此一段。</span>侍中侍郎郭攸之、費褘、<span class="zhu">衣、</span>董允等、<span class="zhu">郭攸之、費褘、俱爲侍中。董允、爲黃門侍郎。</span>此皆良實、志慮忠純、是以先帝簡拔以遺陛下、愚以爲宮中之事、事無大小、悉以咨之、然後施行、必能裨<span class="zhu">悲、</span>補闕漏、有所廣益。<span class="zhu">此段言宮中之事、宜開張聖聽。</span>將軍向寵、<span class="zhu">向寵爲中部督、典宿衛兵、遷中領軍。</span>性行淑均、曉暢軍事、試用於昔日、先帝稱之曰能、是以衆議舉寵以爲督、愚以爲營中之事、事無大小、悉以咨之、必能使行陣和穆、優劣得所也。<span class="zhu">此段言府中之事、宜開張聖聽。 ○時宵人伺伏、必有乘孔明遠出、而蠱惑其君者、故亟亟薦引賢才、布列庶位以防之。</span>親賢臣、遠小人、此先漢所以興隆也。親小人、遠賢臣、此後漢所以傾頹也。<span class="zhu">六句承上、作一關鎖。</span>先帝在時、每與臣論此事、<span class="zhu">論興隆傾頽之事。</span>未嘗不歎息痛恨於桓靈也。<span class="zhu">東漢桓帝靈帝、用閹豎敗亡。 ○後主寵任黃皓、復蹈覆轍、尤可歎恨。</span>侍中尚書<span class="zhu">陳震。</span>長史<span class="zhu">張裔。</span>參軍、<span class="zhu">蔣琬。</span>此悉貞亮死節之臣也、願陛下親之信之、則漢室之隆、可計日而待也。<span class="zhu">三人、皆孔明所進、恐出師後未必用、故又另囑。繳應親賢臣六句、下乃自敍出處本末。</span>臣本布衣、躬耕於南陽、<span class="zhu">南陽、郡名。</span>苟全性命於亂世、不求聞達於諸侯、<span class="zhu">孔明學問過人處在此。</span>先帝不以臣卑鄙、猥自枉屈、三顧臣於草廬之中、諮臣以當世之事、由是感激、遂許先帝以驅馳。<span class="zhu">猥、曲也。南陽鄧縣西南、有諸葛亮宅、是劉備三顧處。 ○觀其出處不苟、真伊傅一流人。</span>後值傾覆、<span class="zhu">獻帝建安十三年、曹操敗備于當陽長坂。</span>受任於敗軍之際、奉命於危難之間、爾來二十有一年矣。<span class="zhu">劉備以建安十三年敗、遷亮使吳、求救于孫權。亮以建興五年抗表北伐、自傾覆至此、整二十年。然則備始與亮相遇、在軍敗前一年也。</span>先帝知臣謹慎、<span class="zhu">孔明一生、盡此謹慎二字。</span>故臨崩寄臣以大事也。<span class="zhu">先主于永安病篤、召亮囑以後事曰、君才十倍曹丕、必能安國、終建大業。又敕後主曰、汝與丞相從事、事之如父。 ○伏後遺詔句。</span>受命以來、夙夜憂歎、恐託付不效、以傷先帝之明、故五月渡瀘、<span class="zhu">盧、</span>深入不毛、<span class="zhu">建興元年、南中諸部、並皆叛亂。三年春、亮率衆征之、其秋悉平。瀘、水名、出牂牁郡、中有瘴氣、三四月渡必死。不毛、謂不生草木也。</span>今南方已定、兵甲已足、當獎帥三軍、北定中原、<span class="zhu">中原、魏也。向之不卽伐魏者、以南方未定、有內顧之憂耳。今畢南征、當興北伐。</span>庶竭駑鈍、攘除姦凶、興復漢室、還於舊都。<span class="zhu">姦凶、謂曹丕也。舊都、謂雍洛二州、兩漢所都也。</span>此臣之所以報先帝、而忠陛下之職分也。<span class="zhu">心事光明宏偉。</span>至於斟酌損益、進盡忠言、則攸之、褘、允之任也。<span class="zhu">收到攸之、褘、允處、極有關應。</span>願陛下託臣以討賊興復之效、不效則治臣之罪、以告先帝之靈。若無興德之言、則責攸之、褘、允之咎、以彰其慢。<span class="zhu">二層、引起下一層。</span>陛下亦宜自謀、以咨諏善道、察納雅言、深追先帝遺詔。<span class="zhu">責重後主。應前開張聖聽數句。</span>臣不勝<span class="zhu">升、</span>受恩感激、今當遠離、臨表涕泣、不知所云。
</p>
<p class="translation">臣诸葛亮说：先帝创立基业还没有完成一半，就在中途去世了。如今天下三分，益州疲弊，这确实是危急存亡的时刻啊。然而侍卫的臣子在内不懈怠，忠心的志士在外忘身奋战，这都是追念先帝的特殊待遇，想要报答陛下。确实应当开阔圣明的听闻，来发扬先帝遗留的德行，增强志士的气概，不应当妄自菲薄，引用比喻失去大义，来堵塞忠诚进谏的道路。宫中府中，都是一体，升迁处罚褒扬贬斥，不应当有所不同。如果有做奸邪犯法令，以及为人忠诚善良的，应当交给主管官员，论定他们的刑罚赏赐，来显示陛下公平明察的治理，不应当有所偏私，使得内外法令不同。侍中侍郎郭攸之、费祎、董允等人，这些都是良善诚实、志向思虑忠诚纯正的人，因此先帝挑选提拔来留给陛下。我认为宫中的事情，无论大小，都应当向他们咨询，然后施行，必定能够弥补缺漏，有所扩大收益。将军向宠，品性善良均衡，通晓军事，在过去试用的时候，先帝称赞他有才能，因此众人商议推举向宠担任督军。我认为军营中的事情，无论大小，都应当向他咨询，必定能够使得军队和睦，优秀的平庸的都得到合适的安排。亲近贤臣，远离小人，这是先汉兴盛的原因；亲近小人，远离贤臣，这是后汉衰败的原因。先帝在世的时候，每次与我讨论这件事，没有不叹息痛恨桓帝灵帝的。侍中尚书长史参军，这些都是坚贞诚信为国献身的臣子，希望陛下亲近他们信任他们，那么汉室的兴盛，可以指日而待了。我本来是平民，亲自在南阳耕种，只求在乱世中保全性命，不求在诸侯中闻达。先帝不因为我卑微鄙陋，委屈降低身份，三次到草庐中拜访我，向我询问当世的大事，因此我感激，于是答应先帝为他奔走效力。后来遭遇失败，在败军的时候接受任务，在危难之间奉命出使，从那时到现在二十一年了。先帝知道我谨慎，所以临终的时候把大事托付给我。接受使命以来，早晚忧虑叹息，担心托付的事情不能完成，有损先帝的英明，所以五月渡过泸水，深入不生草木的地方。如今南方已经平定，兵甲已经充足，应当率领三军，北上平定中原，希望能够竭尽我愚钝的力量，铲除奸邪凶恶，复兴汉室，回到旧日的都城。这是我用来报答先帝、效忠陛下的职责本分。至于斟酌损益，进献忠诚的言论，那是郭攸之、费祎、董允的责任。希望陛下托付给我讨伐贼寇复兴汉室的重任，如果不能完成就治我的罪，来告慰先帝的在天之灵；如果没有弘扬德政的言论，就责备郭攸之、费祎、董允的过失，来彰显他们的怠慢。陛下也应当自己谋划，来咨询访求良好的治国之道，采纳正确的言论，深切地遵循先帝的遗诏。我不胜受恩感激之情，如今就要远离，面对奏表涕泪纵横，不知道该说什么。</p>
<p class="kindle-cn-para-left">後主建興五年、諸葛孔明率軍北駐漢中、以圖中原、臨發上此疏。大意只重親賢遠佞、而親賢尤爲遠佞之本。故始以開張聖德起、末以咨諏察納收。篇中十三引先帝、勤勤懇懇、皆根極至誠之言、自是至文。
</p>
</div>
</body>
</html>