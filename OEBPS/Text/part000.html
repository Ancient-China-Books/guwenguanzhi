<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>序</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uD5UtlczGfYRBc9gXRboRr4">
<div class="chapter" id="chapter">
<h1 class="juan">序一</h1>
<hr/>
<p class="kindle-cn-para-left-1">
	余束髮就學時，輒喜讀古人書傳。每縱觀大意，於源流得失之故，亦嘗探其要領。若乃析義理於精微之蘊，辯字句於毫髮之間，此衷蓋闕如也。
</p>
<p class="kindle-cn-para-left-1">
	歲戊午，奉天子命撫八閩，會稽章子、習子，以古文課余子於三山之凌雲處。維時從子楚材，實左右之。楚材天性孝友，潛心力學，工舉業，尤好讀經史，於尋常講貫之外，別有會心。與從孫調侯，日以古學相砥礪。調侯奇偉倜儻，敦尚氣誼。本其家學，每思繼序前人而光大之。二子才器過人，下筆灑灑數千言無懈漫，蓋其得力於古者深矣。
</p>
<p class="kindle-cn-para-left-1">
	今年春，余統師雲中，寄身絕塞，不勝今昔聚散之感。二子寄余《古文觀止》一編。閱其選，簡而該，評註詳而不繁，其審音辨字，無不精切而確當。批閱數過，覺向時之所闕如者，今則辴然以喜矣。以此正蒙養而裨後學，厥功豈淺鮮哉！亟命付諸梨棗，而爲數語，以弁其首。
</p>
<p class="kindle-cn-signature">康熙三十四年五月端陽日愚伯興祚題</p>
</div>
</body>
</html>
