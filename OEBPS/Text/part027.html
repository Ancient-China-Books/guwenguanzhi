<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-祁奚請免叔向左傳‧襄公二十一年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="TI1E0-32d3d1ac1f0840919359b481161d7773">
<div class="chapter" id="chapter">
<h1 class="juan">左傳·襄公二十一年</h1>
<h2 class="title">祁奚請免叔向</h2>
<hr/>
<p class="calibre5">
欒盈<span class="zhu">晉大夫。</span>出奔楚。<span class="zhu">范宣子逐之、故出奔。</span>宣子殺羊舌虎、囚叔向。<span class="zhu">虎、盈黨。叔向、虎之兄。</span>人謂叔向曰、子離<span class="zhu">同罹、</span>於罪。其爲不知<span class="zhu">智、</span>乎。<span class="zhu">譏叔向無保身之哲。</span>叔向曰、與其死亡若何。<span class="zhu">雖被囚、猶勝于死亡。</span>詩曰、優哉游哉、聊以卒歲、<span class="zhu">詩言君子優游于亂世、聊以卒吾之年歲。註疏以爲小雅采菽之詩。按采菽無聊以卒歲之文、恐是逸詩。</span>知也。<span class="zhu">此乃所以爲知也。 ○叔向已算到可以不死。不知者、焉能有此定見。</span>樂王鮒<span class="zhu">附、 ○晉大夫。</span>見叔向曰、吾爲子請。<span class="zhu">爲子請于君而免之。</span>叔向弗應、出不拜。<span class="zhu">大是駭人。</span>其人皆咎叔向。<span class="zhu">自然見咎。</span>叔向曰、必祁大夫。<span class="zhu">謂祁奚也。能免我者、必由此人。胸中涇渭、介然分明、是爲真智。</span>室老<span class="zhu">家臣之長。</span>聞之曰、樂王鮒言於君無不行、求赦吾子、吾子不許、祁大夫所不能也、而曰必由之、何也。<span class="zhu">常人只是常見。</span>叔向曰、樂王鮒從君者也、何能行。<span class="zhu">惟阿意順君、何能行此救人之事。 ○提過樂王鮒一邊。</span>祁大夫外舉不棄讎、<span class="zhu">舉其讎、解狐。</span>內舉不失親、<span class="zhu">舉其子、祁午。</span>其獨遺我乎。<span class="zhu">其獨遺我一人而不救乎。</span>詩曰、有覺德行、<span class="zhu">去聲、</span>四國順之。<span class="zhu">詩、大雅、抑之篇、言有正直之德行、則天下順之。</span>夫子、覺者也。<span class="zhu">祁大夫、覺然正直者也。 ○收句冷雋。</span>晉侯<span class="zhu">平公。</span>問叔向之罪於樂王鮒。<span class="zhu">問其果與弟虎有謀否。</span>對曰、不棄其親、其有焉。<span class="zhu">言叔向篤于親親、其殆與弟有謀焉。 ○譖語、故作猜疑、妙。</span>於是祁奚老矣、<span class="zhu">告老致仕。</span>聞之、<span class="zhu">聞叔向被囚。</span>乘馹<span class="zhu">日、</span>而見宣子、<span class="zhu">馹、傳車也。乘馹、恐不及也。</span>曰、詩曰、惠我無疆、子孫保之。<span class="zhu">詩、周頌、烈文篇、言文武有惠訓之德、及于百姓、無有疆域、故周之子孫、皆保賴之。</span>書曰、聖有謨勳、明徵定保。<span class="zhu">書、夏書、胤征篇。言聖哲之有謨謀功勳者、當明證其謨勳而定安之。</span>夫謀而鮮<span class="zhu">上聲、</span>過、惠訓不倦者、叔向有焉。<span class="zhu">謀少過失、聖有謨勳也。惠訓不倦、惠我無疆也。</span>社稷之固也。<span class="zhu">此社稷所賴以安固也。 ○社稷二字、是立言之㫖。</span>猶將十世宥之、以勸能者。今壹不免其身、以棄社稷、不亦惑乎。<span class="zhu">假使其十世之後、子孫有罪、猶當寬宥之、以勸有能之人。今壹以弟故不免其身、以棄社稷之所倚賴、不亦惑之甚乎。 ○此言叔向之能、尚可庇子孫之有罪、豈可及身見殺。</span>鯀殛而禹興、<span class="zhu">不以父罪廢其子。</span>伊尹放大甲而相<span class="zhu">去聲、</span>之、卒無怨色。<span class="zhu">不以一怨妨大德。</span>管蔡爲戮、周公右王。<span class="zhu">兄弟罪不相及。</span>若之何其以虎也棄社稷。<span class="zhu">此言不當以弟虎罪及叔向。 ○兩提棄社稷、叔向之身、何等關係。</span>子爲善、誰敢不勉，多殺何爲。<span class="zhu">子若力行善事、誰敢不勉于爲善。何必多殺、然後人不敢爲惡乎。 ○歸到宣子身上、亦復善于勸解。</span>宣子說、<span class="zhu">悅、</span>與之乘、<span class="zhu">去聲、 ○與祁奚共載。</span>以言諸公而免之。不見叔向而歸。<span class="zhu">祁奚不見叔向而歸、以見爲社稷、非私叔向也。</span>叔向亦不告免焉而朝。<span class="zhu">叔向亦不告免于祁奚、而卽往朝君。以明祁奚之非爲己也。 ○兩不相見、徑地俱高。</span>
</p>
<p class="kindle-cn-para-left">樂王鮒見叔向、而自請免之。祁奚免叔向、而竟不見之。君子小人、相去霄壤。不應不拜、所以絕小人。不告免、所以待君子。
</p>
</div>
</body>
</html>