<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-春王正月公羊傳・隱公元年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uwAG5M3l9azs3RnWHmoHJXE">
<div class="chapter" id="chapter">
<h1 class="juan">春王正月</h1>
<h2 class="title">公羊傳・隱公元年</h2>
<hr/>
<p class="calibre5">
元年者何、君之始年也。<span class="zhu">人君卽位之始年。</span>春者何、歲之始也。<span class="zhu">歲功之始。</span>王者孰謂、謂文王也。<span class="zhu">文王、周始受命之王。</span>曷爲先言王而後言正月、王正月也。<span class="zhu">王者受命改正朔。</span>何言乎王正月、大一統也。<span class="zhu">王者受命改正朔、自甸侯以至要荒咸奉之、故曰大一統。 ○起數語、是一部春秋中元年春王正月總注。</span>公何以不言卽位、成公意也。<span class="zhu">從無文字處生文。</span>何成乎公之意、公將平國而反之桓。<span class="zhu">桓、隱異母弟。平、治也。反、歸也。</span>曷爲反之桓、桓幼而貴、隱長而卑、其爲尊卑也微、國人莫知。<span class="zhu">微、謂母俱媵也。國人無從分別。 ○先言可掩之勢、以見隱不負心、語絕含蘊。</span>隱長又賢、諸大夫扳<span class="zhu">攀、</span>隱而立之。<span class="zhu">扳、引也。</span>隱于是焉而辭立、則未知桓之將必得立也。<span class="zhu">是時公子非一。 ○一轉。</span>且如桓立、則恐諸大夫之不能相幼君也。<span class="zhu">旣欲立隱、必不能誠心相桓。 ○二轉。 ○虛作二轉、字字寫出隱深心微慮、以申平國意。</span>故凡隱之立、爲<span class="zhu">去聲、</span>桓立也。<span class="zhu">申欲反之桓意。</span>隱長又賢、何以不宜立。立適、<span class="zhu">嫡、</span>以長不以賢、立子、以貴不以長。<span class="zhu">適、謂適夫人之子。子、謂左右媵及姪娣之子。 ○二句表明大義。</span>桓何以貴、母貴也。<span class="zhu">右媵秩次貴。</span>母貴則子何以貴、子以母貴、母以子貴。<span class="zhu">子以母秩次得立、母以子立得爲夫人。 ○住語、法峻意圓。</span>
</p>
<p class="kindle-cn-para-left">透發將平國而反之桓句、推見至隱。末一段、又因隱桓而表揭立子之義。其下字連句、又跌宕、又閒靜、又直截、又虛活、不但以簡勁擅長也。
</p>
</div>
</body>
</html>
