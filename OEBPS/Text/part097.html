<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>賈誼過秦論上賈誼</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="ujw6EHpmcis3GWxX3sDRRt7">
<div class="chapter" id="chapter">
<h1 class="juan">西漢文</h1>
<h2 class="title">賈誼過秦論上</h2>
<hr/>
<p class="calibre5">
秦孝公據殽函之固、擁雍州之地、君臣固守、以窺周室。<span class="zhu">殽、山名、謂二殽。函、函谷關也。擁、亦據也。雍州、今陝西。固守、堅守其地也。周室、天子之國。秦欲窺而取之。</span>有席卷<span class="zhu">捲、</span>天下包舉宇內囊括四海之意、并吞八荒之心。<span class="zhu">括、結囊也。八荒、八方也。&#160;○四句只一意、而必疊寫之者、蓋極言秦有虎狼之心、非一辭而足也。</span>當是時也、商君<span class="zhu">衛鞅。</span>佐之、內立法度、務耕織、修守戰之具、外連衡<span class="zhu">橫、</span>而鬭諸侯、<span class="zhu">連六國以事秦、而使之自相攻鬭。</span>於是秦人拱手而取西河之外。<span class="zhu">拱手而取、言易也。西河、魏地名。&#160;○秦之始強如此。</span>孝公旣沒、惠文武昭、<span class="zhu">孝公卒、子惠文王立、卒、子武王立、卒、立異母弟、是昭襄王也。</span>蒙故業、因遺策、南取漢中、西舉巴蜀、東割膏腴之地、收要害之郡。<span class="zhu">漢中巴蜀三郡、並屬益州。膏腴、土田良沃也。要害、山川險阻也。&#160;○秦之又強如此。</span>諸侯恐懼、會盟而謀弱秦、不愛珍器重寶肥饒之地、以致天下之士、合從<span class="zhu">宗、</span>締交、相與爲一。<span class="zhu">以一離六爲衡、以六攻一爲從、故衡曰連、從曰合。締、結也。&#160;○正欲寫秦之強、忽寫諸侯作反襯。</span>當此之時、齊有孟嘗、<span class="zhu">田文。</span>趙有平原、<span class="zhu">趙勝。</span>楚有春申、<span class="zhu">黃歇。</span>魏有信陵、<span class="zhu">無忌。</span>此四君者、皆明智而忠信、寬厚而愛人、尊賢而重士。<span class="zhu">極贊四君。以反襯秦之強。</span>約從離衡、并韓、魏、燕、趙、宋、衛、中山之衆、於是六國之士、有甯越、<span class="zhu">趙人。</span>徐尚、<span class="zhu">未詳。</span>蘇秦、<span class="zhu">洛陽人。</span>杜赫<span class="zhu">周人。</span>之屬爲之謀、齊明、<span class="zhu">東周臣。</span>周最、<span class="zhu">周君子。</span>陳軫、<span class="zhu">秦臣。</span>召<span class="zhu">邵、</span>滑、<span class="zhu">依、&#160;○楚臣。</span>樓緩、<span class="zhu">魏相。</span>翟景、<span class="zhu">未詳。</span>蘇厲、<span class="zhu">蘇秦弟。</span>樂毅<span class="zhu">燕臣。</span>之徒通其意、吳起、<span class="zhu">魏將。</span>孫臏、<span class="zhu">頻上聲、&#160;○孫武之後。</span>帶佗、<span class="zhu">駝、&#160;○未詳。</span>兒<span class="zhu">倪、</span>良、王廖、<span class="zhu">留、&#160;○呂氏春秋曰、王廖貴先、兒良貴後。此二人者、皆天下之豪士也。</span>田忌、<span class="zhu">齊將。</span>廉頗、趙奢<span class="zhu">皆趙將。</span>之倫制其兵。<span class="zhu">此段申明以致天下之士一句、極寫諸侯得人之盛、以反襯秦之強。</span>嘗以什倍之地、百萬之衆、叩關而攻秦、<span class="zhu">叩、擊也。關、函谷關。&#160;○此正接前合從締交、相與爲一句、作一逼、緊陗。</span>秦人開關而延敵、九國之師、遁逃而不敢進、秦無亡矢遺鏃<span class="zhu">族、</span>之費、而天下諸侯已困矣。<span class="zhu">九國、謂齊楚韓魏燕趙宋衛中山也。鏃、箭鏑也。&#160;○上寫諸侯謀弱秦、何等忙、此寫秦人困諸侯、何等閒。</span>於是從散約解、爭割地而賂秦、<span class="zhu">初點連衡、次點合從、三敍約從離橫、四敍從散約解、段落井然。</span>秦有餘力而制其弊、追亡逐北、伏尸百萬、流血漂櫓、<span class="zhu">軍敗曰北。櫓、大楯也。</span>因利乘便、宰割天下、分裂河山、彊國請服、弱國入朝。<span class="zhu">極言秦之強、總是反跌下文。</span>施及孝文王、莊襄王、<span class="zhu">昭襄王卒、子孝文王立、卒、子莊襄王立。</span>享國之日淺、國家無事。<span class="zhu">虛敍帶過。</span>及至始皇、<span class="zhu">方說到始皇。</span>奮六世之餘烈、<span class="zhu">六世、孝公惠文王武王昭王孝文王莊襄王。</span>振長策而御宇內、吞二周而亡諸侯、履至尊而制六合、執敲扑以鞭笞天下。<span class="zhu">振、舉也。策、馬箠也。振長策、以馬喻也。二周、東西周也。履至尊、踐帝位也。六合、天地四方也。敲扑、皆杖也。短曰敲、長曰扑。&#160;○四句亦只一意、極言始皇之強、非一辭而足也。</span>威振四海、南取百越之地、以爲桂林象郡、<span class="zhu">百越、非一種也。桂林、今鬱林。象郡、今日南。</span>百越之君、俛<span class="zhu">同俯、</span>首係頸、委命下吏。<span class="zhu">言任性命于獄官也。&#160;○極寫始皇之強。</span>乃使蒙恬、<span class="zhu">秦將。</span>北築長城而守藩籬、卻匈奴七百餘里、胡人不敢南下而牧馬、士不敢彎弓而報怨。<span class="zhu">極寫始皇之強。&#160;○前歷言秦之強、以其善攻、以下言始皇不善守。</span>於是廢先王之道、燔百家之言、以愚黔首。<span class="zhu">燔、燒也。百家言、經史之類。黔、黑也。秦謂民爲黔首、以其頭黑也。</span>隳<span class="zhu">灰、</span>名城、殺豪俊、收天下之兵聚之咸陽、銷鋒鍉、<span class="zhu">的、</span>鑄以爲金人十二、以弱天下之民。<span class="zhu">隳、毀也。兵、戎器也。咸陽、秦都。鋒鍉、兵刃也。始皇銷鋒鍉、爲金人十二、重各千石、置宮庭中。&#160;○始皇愚民弱民、適所以自愚自弱、伏末仁義不施而攻守之勢異一句。</span>然後踐華爲城、因河爲池、<span class="zhu">斷華山爲城、因河水爲池。</span>據億丈之城、臨不測之谿以爲固。<span class="zhu">疊上兩句。</span>良將勁弩、守要害之處、信臣精卒、陳利兵而誰何。<span class="zhu">何、問也。誰何、言誰敢問。&#160;○極形容始皇之強盛、比從前更自不同。</span>天下已定、始皇之心、自以爲關中之固、金城千里、子孫帝王萬世之業也。<span class="zhu">秦東有函谷關、南有嶢關武關、西有散關、北有蕭關、居四關之中、故曰關中。金城、言堅也。秦始皇曰、朕爲始皇帝、後世以計數、二世三世、至于萬世、傳之無窮。&#160;○自廢先王之道至此、正說秦皇之過、看來秦過、亦只是自愚自弱。</span>始皇旣沒、餘威震於殊俗。<span class="zhu">殊俗、遠方也。&#160;○臨說盡、又一振、筆愈緩、勢愈緊。</span>然而<span class="zhu">二字一篇大轉關。</span>陳涉甕牖繩樞之子、氓隸之人、而遷徙之徒也。<span class="zhu">陳勝、字涉、陽城人。秦二世元年秋、陳涉等起。甕牖、以敗甕口爲牖也。繩樞、以繩繫戶樞也。氓隸、賤稱。遷徙之徒、謂涉爲戍漁陽之徒也。</span>材能不及中庸、<span class="zhu">不及中等庸人。</span>非有仲尼墨翟之賢、陶朱猗頓之富。<span class="zhu">范蠡之陶、自謂陶朱公、治產積十九年之閒、三致千金。猗頓聞朱公富、往問術、十年閒貲擬王公。故富稱陶朱、猗頓。&#160;○陳涉旣非其人、又非其資。</span>躡足行伍之間、俛<span class="zhu">同勉、</span>起阡陌之中、率罷<span class="zhu">同疲、</span>弊之卒、將數百之衆、<span class="zhu">俛起、不得已而舉事也。阡陌、道路也。&#160;○不成軍旅。</span>轉而攻秦、斬木爲兵、揭<span class="zhu">傑、</span>竿爲旗、<span class="zhu">揭、高舉也。斬木爲兵、而無鋒刃。舉竿爲旗、而無旌旛。&#160;○不成器仗。</span>天下雲集而響應、贏糧而景<span class="zhu">同影、</span>從、山東豪俊、遂並起而亡秦族矣。<span class="zhu">雲集響應、如雲之集、如響之應也。贏、擔也。景從、如影之隨形也。&#160;○前寫諸侯如彼難、此寫陳涉如此易、反照作章法。</span>且夫<span class="zhu">轉筆會全神。</span>天下非小弱也、雍州之地、殽函之固、自若也、陳涉之位、不尊於齊、楚、燕、趙、韓、魏、宋、衛、中山之君也、鋤耰棘<span class="zhu">同戟。</span>矜、<span class="zhu">同𥎊、音芹。</span>不銛<span class="zhu">仙、</span>於鉤戟長鎩<span class="zhu">曬、</span>也、<span class="zhu">耰、鋤柄。矜、矛柄。銛、利也。鎩、長矛。</span>謫戍之衆、非抗於九國之師也、<span class="zhu">涉、謫戍漁陽。抗、敵也。</span>深謀遠慮、行軍用兵之道、非及曩時之士也、<span class="zhu">曩時、六國之士。&#160;○總承前文、兩兩比較、句法變換、最耐尋味。</span>然而成敗異變、功業相反。<span class="zhu">略作一頓。</span>試使山東之國、與陳涉度長絜大、比權量力、則不可同年而語矣。<span class="zhu">疊上意又作一颺、文勢愈緊。</span>然秦以區區之地、致萬乘之權、招八州而朝同列、百有餘年矣。<span class="zhu">招、舉也。九州之數、秦有雍州、餘八州、皆諸侯之地。&#160;○收前半篇。</span>然後以六合爲家、殽函爲宮。一夫作難、<span class="zhu">陳涉爲首倡。</span>而七廟隳、身死人手、爲天下笑者<span class="zhu">死人手、謂秦王子嬰爲項羽所殺。&#160;○收後半篇。</span>何也、仁義不施、而攻守之勢異也。<span class="zhu">結出一篇主意、筆力千鈞。</span>
</p>
<p class="kindle-cn-para-left">過秦論者、論秦之過也。秦過只是末仁義不施一句便斷盡、從前竟不說出。層次敲擊、筆筆放鬆、正筆筆鞭緊、波瀾層折、姿態橫生、使讀者有一唱三歎之致。
</p>
</div>
</body>
</html>