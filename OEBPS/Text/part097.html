<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-鼂錯論貴粟疏</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uSrnLPBzLqE7CNT3KshCXJC">
<div class="chapter" id="chapter">
<h1 class="juan">鼂錯論貴粟疏<span class="zhu">鼂音潮</span></h1>
<h2 class="title">西漢文</h2>
<hr/>
<p class="calibre5">
聖王在上、而民不凍饑者、非能耕而食<span class="zhu">寺、</span>之、織而衣<span class="zhu">去聲、</span>之也、爲<span class="zhu">去聲、</span>開其資財之道也。<span class="zhu">此句是一篇主意。</span>故堯禹有九年之水、湯有七年之旱、而國無捐瘠者、<span class="zhu">捐、相棄也。瘠、瘦病也。</span>以畜積多而備先具也。<span class="zhu">聖王爲民開資財之道、故有備無患。</span>今海內爲一、土地人民之衆、不避禹湯、<span class="zhu">避、讓也。</span>加以亡天災數年之水旱、而畜積未及者、何也。地有餘利、民有餘力、<span class="zhu">說出實病。</span>生穀之土未盡墾、山澤之利未盡出也。<span class="zhu">故地有餘利。</span>游食之民、未盡歸農也。<span class="zhu">故民有餘力。 ○後世不能開資財之道、故患在無備。 ○以聖王形當時、謂當時畜積未及、弊在不農、下因言不農之害。</span>民貧則姦邪生、貧生於不足、不足生於不農、<span class="zhu">逆寫不農之害。</span>不農則不地著、<span class="zhu">丈入聲、 ○安土謂之地著。</span>不地著則離鄉輕家、民如鳥獸、<span class="zhu">謂輕去其鄉。</span>雖有高城深池、嚴法重刑、猶不能禁也。<span class="zhu">順寫不農之害。</span>夫寒之於衣、不待輕煖、饑之於食、不待甘㫖、饑寒至身、不顧廉恥。<span class="zhu">申言民貧則姦邪生數句。</span>人情一日不再食則饑、終歲不製衣則寒。夫腹饑不得食、膚寒不得衣、雖慈母不能保其子、君安能以有其民哉。<span class="zhu">申言不農則不地著數句。</span>明主知其然也、<span class="zhu">捷轉。</span>故務民於農桑、<span class="zhu">所謂開其資財之道者以此。</span>薄賦斂、廣畜積、以實倉廩、備水旱、<span class="zhu">承務民農桑說。</span>故民可得而有也。<span class="zhu">應安能有其民句。</span>民者在上所以牧之、趨利如水走下、四方無擇也。<span class="zhu">三句承上起下。</span>夫珠玉金銀、<span class="zhu">意在重粟、卻從金玉折入、大有波致。</span>饑不可食、寒不可衣、然而衆貴之者、以上用之故也。其爲物輕微易藏、在於把握、可以周海內、而亡饑寒之患、此令臣輕背其主、而民易去其鄉、盜賊有所勸、亡逃者得輕資也。<span class="zhu">最便處、卻是害處。</span>粟米布帛、生於地、長於時、聚於力、非可一日成也、數石之重、中人弗勝、<span class="zhu">升、</span>不爲姦邪所利、一日弗得、而饑寒至。<span class="zhu">最不便處、卻是利處。</span>是故明君貴五穀而賤金玉。<span class="zhu">一句點出正意。</span>今農夫五口之家、其服役者、不下二人、<span class="zhu">服役、謂服公家之役。</span>其能耕者、不過百畝、<span class="zhu">二句言民之力有盡。</span>百畝之收、不過百石、<span class="zhu">二句言民之財有盡。</span>春耕夏耘、秋穫冬藏、伐薪樵、<span class="zhu">樵、亦薪也。</span>治官府、給徭役、春不得避風塵、夏不得避暑熱、秋不得避陰雨、冬不得避寒凍、四時之間、無日休息。<span class="zhu">承服役能耕三句、言勤于作事之苦。</span>又私自送往迎來、弔死問疾、養孤長幼在其中。<span class="zhu">承百畝之收一句、言勤于應用之苦。</span>勤苦如此、尚復被水旱之災、急政暴虐、賦斂不時、朝令而暮改。<span class="zhu">水旱頻仍、賦斂愈急、平常勤苦之中、又有意外之勤苦。</span>當其有者、半賈<span class="zhu">同價、</span>而賣、亡者取倍稱之息、<span class="zhu">有穀者、賤賣以應急用、無穀者、稱貸於人、而聽取加倍之息。</span>於是有賣田宅、鬻子孫、以償債者矣。<span class="zhu">細陳田家辛苦顛連之狀、如在目前。下復將商賈相形一番、情事愈透。</span>而商賈、<span class="zhu">轉接輕妙。</span>大者積貯倍息、小者坐列販賣、操其奇贏、日游都市、<span class="zhu">贏、獲利也。</span>乘上之急、所賣必倍。故其男不耕耘、女不蠶織、衣必文采、食必粱肉。亡農夫之苦、有阡陌之得、因其富厚、交通王侯、力過吏勢、以利相傾、千里游敖、<span class="zhu">同遨、</span>冠蓋相望、乘堅策肥、<span class="zhu">堅、好車。肥、好馬。</span>履絲曳<span class="zhu">異、</span>縞。<span class="zhu">極寫商人之逸樂、句句與農人之勤苦相反。</span>此商人所以兼并農人、農人所以流亡者也。<span class="zhu">總收一筆、以見當尊農賤商意。</span>今法律賤商人、商人已富貴矣、尊農夫、農夫已貧賤矣、故俗之所貴、主之所賤也、<span class="zhu">商、</span>吏之所卑、法之所尊也。<span class="zhu">農、</span>上下相反、好惡乖迕、<span class="zhu">誤、</span>而欲國富法立、不可得也。<span class="zhu">棄本逐末、法律皆爲具文、可爲三歎。</span>方今之務、莫若使民務農而已矣。欲民務農、在於貴粟、貴粟之道、在於使民以粟爲賞罰。<span class="zhu">正意作三層跌出。</span>今募天下入粟縣官、得以拜爵、得以除罪、如此富人有爵、農民有錢、粟有所渫。<span class="zhu">屑、 ○渫、散也。</span>夫能入粟以受爵、皆有餘者也、<span class="zhu">一折更醒。</span>取於有餘、以供上用、則貧民之賦可損、所謂損有餘補不足、令出而民利者也。<span class="zhu">入粟拜爵除罪、固非正論、然實一時備荒良策。</span>順於民心、所補者三、一曰主用足、二曰民賦少、三曰勸農功。<span class="zhu">貴粟中、又剔出三項。</span>今令民有車騎馬一匹者、復卒三人、<span class="zhu">車騎馬、可以備車騎之馬也。復、免也。謂免其爲卒者三人。此當日現行事例。</span>車騎者、天下武備也、故爲復卒。<span class="zhu">旣有武備、尤賴粟以爲守、起下文。</span>神農之教曰、有石城十仞、湯池百步、帶甲百萬、而無粟、弗能守也。以是觀之、粟者、王者大用、政之本務。<span class="zhu">見粟之當重如此。</span>令民入粟受爵、至五大夫以上、迺復一人耳。<span class="zhu">五大夫、五等之爵也。言入粟多而復卒少。</span>此其與騎馬之功、相去遠矣。<span class="zhu">與納馬少而復卒多者、相去甚遠。 ○此正見以粟爲賞罰、最是良法。</span>爵者、上之所擅、出於口而無窮。粟者、民之所種、生於地而不乏。<span class="zhu">所以爲法之良。</span>夫得高爵與免罪、人之所甚欲也。<span class="zhu">應上順于民心句。</span>使天下人入粟於邊、以受爵免罪、不過三歲、塞下之粟必多矣。<span class="zhu">結出貴粟正㫖。</span>
</p>
<p class="kindle-cn-para-left">此篇大意、只在入粟于邊、以富強其國。故必使民務農、務農在貴粟、貴粟在以粟爲賞罰。一意相承、似開後世賣鬻之漸。然錯爲足邊儲計、因發此論、固非泛談。
</p>
</div>
</body>
</html>
