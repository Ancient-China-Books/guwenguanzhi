<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-相州晝錦堂記歐陽修</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uMxD4wWlwDlGDegxplHBYMB">
<div class="chapter" id="chapter">
<h1 class="juan">相州晝錦堂記</h1>
<h2 class="title">歐陽修</h2>
<hr/>
<p class="calibre5">
仕宦而至將相、富貴而歸故鄉、此人情之所榮、而今昔之所同也。<span class="zhu">富貴歸故鄉、猶當晝而錦、何榮如之。史記、富貴不歸故鄉、如衣繡夜行、誰知之者。晝錦之說本此。 ○四句、乃一篇大意。</span>蓋士方窮時、困阨閭里、庸人孺子、皆得易而侮之。若季子不禮於其嫂。<span class="zhu">蘇秦、字季子、說秦、大困而歸、嫂不爲炊。</span>買臣見棄於其妻、<span class="zhu">朱買臣、家貧、採薪自給。妻羞之、求去。買臣笑曰、待吾富貴當報汝。妻怒曰、從君終餓死。買臣不能留、卽去。</span>一旦高車駟馬、旗旄導前、而騎卒擁後、夾道之人、相與駢肩累迹、瞻望咨嗟、而所謂庸夫愚婦者、奔走駭汗、羞愧俯伏、以自悔罪於車塵馬足之間。<span class="zhu">歷數世態炎涼、何等痛切。</span>此一介之士、得志於當時、而意氣之盛、昔人比之衣錦之榮者也。<span class="zhu">數句收拾前文、振起下意。</span>惟大丞相衛國公則不然。<span class="zhu">韓琦、字稚圭、封魏國公。 ○一句撇過上文。</span>公、相<span class="zhu">去聲、</span>人也。<span class="zhu">相州、今河南彰德府、安陽縣。 ○伏句。</span>世有令德、爲時名卿。自公少時、已擢高科、登顯士。海內之士、聞下風而望餘光者、蓋亦有年矣。所謂將相而富貴、皆公所宜素有。<span class="zhu">應起二句。</span>非如窮阨之人、僥倖得志於一時、出於庸夫愚婦之不意、以驚駭而誇耀之也。<span class="zhu">翻季子、買臣一段。</span>然則高牙大纛、不足爲公榮。桓圭袞裳、不足爲公貴。<span class="zhu">高牙、車輪之牙。大纛、車上羽葆幢。桓圭、三公所執。袞裳、三公所服。</span>惟德被生民、而功施社稷。勒之金石、播之聲詩。以耀後世而垂無窮、此公之志、而士亦以此望於公也。豈止誇一時而榮一鄉哉。<span class="zhu">此又道公平生之志、以見異于季子、買臣處。</span>公在至和中、<span class="zhu">至和、仁宗年號。</span>嘗以武康之節、來治於相、<span class="zhu">以武康節度來知相州、是富貴而歸故鄉也。</span>乃作晝錦之堂於後圃。<span class="zhu">點題。</span>旣又刻詩於石、以遺相人。其言以快恩讎矜名譽爲可薄、蓋不以昔人所誇者爲榮、而以爲戒。於此見公之視富貴爲何如、而其志豈易量哉。<span class="zhu">就詩中之言、見其輕富貴、而不以晝錦爲榮、爲韓公解釋最透。</span>故能出入將相、<span class="zhu">公先經略西夏、後同平章事。</span>勤勞王家、而夷險一節。<span class="zhu">夷、平時。險、處難。一節、謂一致也。</span>至於臨大事、決大議、垂紳正笏、不動聲色、而措天下於泰山之安、可謂社稷之臣矣。<span class="zhu">公在諫垣、前後凡七十餘疏。及爲相、勸上早定皇嗣、以安天下。故曰臨大事云云。 ○此段所稱皆是實事。初無溢美。</span>其豐功盛烈、所以銘彝鼎而被絃歌者、<span class="zhu">應前勒金石、播聲詩二句。</span>乃邦家之光、非閭里之榮也。<span class="zhu">一篇結穴只二語。筆力千鈞。</span>余雖不獲登公之堂、幸嘗竊誦公之詩、樂公之志有成、而喜爲天下道也。於是乎書。<span class="zhu">拈出作記意。</span>
</p>
<p class="kindle-cn-para-left">魏公永叔、豈皆以晝錦爲榮者。起手便一筆撇開、以後俱從第一層立議、此古人高占地步處。按魏公爲相、永叔在翰林、人曰、天下文章、莫大于是、卽晝錦堂記。以永叔之藻采、著魏公之光烈、正所謂天下莫大之文章。
</p>
</div>
</body>
</html>