<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>路溫舒尚德緩刑書</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="uBP6RLWHe4baq5YmlsjWdV3">
<div class="chapter" id="chapter">
<h1 class="juan">西漢文</h1>
<h2 class="title">路溫舒尚德緩刑書</h2>
<hr/>
<p class="calibre5">
昭帝崩、昌邑王賀廢、宣帝初卽位。<span class="zhu">昭帝崩、無嗣、迎昌邑王賀爲嗣。旣至卽位、行淫亂、大將軍霍光率羣臣白太后廢之。迎武帝曾孫病已、嗣昭帝後、是爲宣帝。</span>路溫舒<span class="zhu">鉅鹿人、守廷尉史。</span>上書、言宜尚德緩刑。其辭曰、臣聞齊有無知之禍、而桓公以興、<span class="zhu">齊襄公無道、公子小白奔莒、子糾奔魯。及公孫無知弒襄公、小白自莒先入、得立、是爲桓公。</span>晉有驪姬之難、而文公用伯、<span class="zhu">晉獻公伐驪戎、得驪姬、愛幸之。姬譖三公子、申生自殺、重耳夷吾出奔。後重耳入晉爲文公。</span>近世趙王不終、諸呂作亂、而孝文爲太宗、<span class="zhu">高祖寵戚姬、生如意、封爲趙王、帝崩、惠帝立、呂太后酖殺趙王。及惠帝崩、呂太后臨朝、諸呂專權、欲危劉氏。諸大臣謀共誅之、迎立代王、是爲孝文帝、廟號太宗。</span>由是觀之、禍亂之作、將以開聖人也。<span class="zhu">此句爲下昭天命、開至聖張本。</span>故桓文扶微興壞、尊文武之業、澤加百姓、功潤諸侯、雖不及三王、天下歸仁焉。<span class="zhu">承上說桓文。</span>文帝永思至德、以承天心、崇仁義、省刑罰、通關梁、一遠近、敬賢如大賓、愛民如赤子、內恕情之所安、而施之於海內、<span class="zhu">恕情、謂推己之心。</span>是以囹<span class="zhu">陵、</span>圄<span class="zhu">語、</span>空虛、<span class="zhu">囹圄、獄名。</span>天下太平。<span class="zhu">承上說文帝。</span>夫繼變化之後、必有異舊之恩、此賢聖所以昭天命也。<span class="zhu">再下一斷、虛引尚德緩刑之㫖。</span>往者昭帝卽世而無嗣、大臣憂戚、焦心合謀、皆以昌邑尊親、援而立之、然天不授命、淫亂其心、遂以自亡、深察禍變之故、迺皇天之所以開至聖也。<span class="zhu">應上將以開聖人意。</span>故大將軍<span class="zhu">霍光。</span>受命武帝、股肱漢國、披肝膽、<span class="zhu">披、開也。</span>決大計、黜亡義、<span class="zhu">廢昌邑。</span>立有德、<span class="zhu">立宣帝。</span>輔天而行、然後宗廟以安、天下咸寧。臣聞春秋正卽位、大一統而慎始也、<span class="zhu">立宣帝。</span>陛下初登至尊、與天合符、宜改前世之失、正始受命之統、滌煩文、除民疾、存亡繼絕、以應天意。<span class="zhu">主意要宣帝緩刑、緩刑卽尚德也。以上却不直說、只反覆極寫興廢之際。以深動之。</span>臣聞秦有十失、其一尚存、治獄之吏是也。<span class="zhu">此句方入正意。</span>秦之時、羞文學、<span class="zhu">一失。</span>好武勇、<span class="zhu">二失。</span>賤仁義之士、<span class="zhu">三失。</span>貴治獄之吏、<span class="zhu">四失。</span>正言者謂之誹謗、<span class="zhu">五失。</span>遏過者謂之妖言、<span class="zhu">六失。</span>故盛服先生、不用於世、<span class="zhu">盛服、竭力以佩服也。&#160;○七失。</span>忠良切言、皆鬱於胸、<span class="zhu">八失。</span>譽諛之聲、日滿於耳、<span class="zhu">九失。</span>虛美熏心、實禍蔽塞、<span class="zhu">十失。</span>此乃秦之所以亡天下也。<span class="zhu">結過秦。</span>方今天下、賴陛下恩厚、亡金革之危、飢寒之患、父子夫妻、戮<span class="zhu">六、</span>力安家、<span class="zhu">戮力、并力也。</span>然太平未洽者、獄亂之也。<span class="zhu">一闔。</span>夫獄者、天下之大命也、<span class="zhu">一開。</span>死者不可復生、𢇍<span class="zhu">古絕字。</span>者不可復屬、<span class="zhu">祝、</span>書曰、與其殺不辜、寧失不經。<span class="zhu">辜、罪也。經、常也。謂法可以殺、可以無殺、殺之則恐陷于非辜、不殺之、恐失于輕縱、然與其殺之而害彼之生、寧姑全之而自受失刑之責。</span>今治獄吏則不然、上下相敺、<span class="zhu">敺、逐也。</span>以刻爲明、深者獲公名、平者多後患、故治獄之吏皆欲人死、非憎人也、自安之道、在人之死、<span class="zhu">慘痛之音。</span>是以死人之血、流離於市、被刑之徒、比肩而立、大辟<span class="zhu">闢、</span>之計、歲以萬數、此仁聖之所以傷也、太平之未洽、凡以此也。<span class="zhu">又束應前。</span>夫人情安則樂生、痛則思死、棰楚之下、何求而不得、<span class="zhu">棰楚、以杖鞭扑也。</span>故囚人不勝<span class="zhu">升、</span>痛、則飾辭以視<span class="zhu">同示、</span>之、<span class="zhu">飾、假也。視、告也。</span>吏治者利其然、則指道以明之、<span class="zhu">獄吏利其假辭以相告、爲指引道理、以明其罪之實。</span>上奏畏卻、則鍛練而周內<span class="zhu">同納、</span>之、<span class="zhu">卻、退也。畏爲上所卻退、則精熟周悉、致之法中。&#160;○三句盡酷吏折獄之情。</span>蓋奏當<span class="zhu">去聲、</span>之成、<span class="zhu">奏當、謂處當其罪、而上奏也。</span>雖咎繇<span class="zhu">同臯陶、</span>聽之、猶以爲死有餘辜、何則、成練者衆、文致之罪明也。<span class="zhu">成練、謂成其鍛煉之辭。文致、文飾而致人罪也。&#160;○可見酷吏爰書、不可爲據。</span>是以獄吏專爲深刻、殘賊而亡極、媮<span class="zhu">偷、</span>爲一切、<span class="zhu">媮、苟且也。一切、權時也。</span>不顧國患、此世之大賊也。故俗語曰、畫地爲獄議不入、刻木爲吏期不對。<span class="zhu">畫獄木吏、尚不入對、況真實乎。議、擬也。期、必也。</span>此皆疾吏之風、悲痛之辭也。故天下之患、莫深於獄、敗法亂正、離親塞道、莫甚乎治獄之吏、此所謂一尚存者也。<span class="zhu">應前文作一大束。下更推開一步、是上書主意。</span>臣聞烏鳶之卵不毀、而後鳳皇集、誹謗之罪不誅、而後良言進、故古人有言、山藪藏疾、川澤納污、瑾瑜匿惡、國君含詬。<span class="zhu">垢、&#160;○四句出左傳、晉大夫伯宗之言。藪、大澤也。疾、毒害之物。瑾、瑜、美玉也。惡、玉瑕。垢、恥病也。</span>唯陛下除誹謗以招切言、開天下之口、廣箴諫之路、掃亡秦之失、尊文武之德、省法制、寬刑罰、以廢治獄、則太平之風、可興於世、永履和樂、與天亡極。<span class="zhu">首尾以天字應。</span>天下幸甚。上善其言。
</p>
<p class="kindle-cn-para-left">論者謂宣帝好刑名之學、溫舒此疏、切中其病、非也。是時宣帝初立、未有施行。蓋自武帝後、法益煩苛、宣帝卽位、溫舒冀一掃除之、故發此論。其言深切悲痛、宣帝亦爲之感悟。
</p>
</div>
</body>
</html>