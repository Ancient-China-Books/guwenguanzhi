<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>駁復仇議柳宗元</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="ueMmjkwnhZaXhTyTehlmdC6">
<div class="chapter" id="chapter">
<h1 class="juan">柳宗元</h1>
<h2 class="title">駁復仇議</h2>
<hr/>
<p class="calibre5">
臣伏見天后<span class="zhu">唐武后。</span>時、有同州下邽<span class="zhu">圭、</span>人徐元慶者。父爽、爲縣尉趙師韞所殺。卒能手刃父讎、束身歸罪。<span class="zhu">後師韞爲御史、元慶變姓名、於驛家傭力。久之、師韞以御史舍亭下。元慶手刃之、自囚詣官。</span>當時諫臣陳子昂建議、誅之而旌其閭。且請編之於令、永爲國典。<span class="zhu">時議者以元慶孝烈、欲捨其罪。子昂建議、以爲國法專殺者死、元慶宜正國法、然旌其閭墓、以褒其孝義可也。議者以子昂爲是。 ○敍述其事作案。</span>臣竊獨過之。<span class="zhu">總駁一句。</span>臣聞禮之大本、以防亂也。若曰無爲賊虐、凡爲子者殺無赦。<span class="zhu">子不當讎而讎者、死。</span>刑之大本、亦以防亂也。若曰無爲賊虐、凡爲治者殺無赦。<span class="zhu">吏不當殺而殺者、死。 ○以禮刑大本上說起、是議論大根原處。</span>其本則合、其用則異。旌與誅莫得而並焉。<span class="zhu">一句點醒、破其首鼠兩端之說。</span>誅其可旌茲謂濫、黷刑甚矣。旌其可誅茲謂僭、壞禮甚矣。<span class="zhu">左傳、善爲國者、賞不僭、刑亦不濫。 ○互發以足上句意。</span>果以是示於天下、傳於後代、趨義者不知所向、違害者不知所立。以是爲典、可乎。<span class="zhu">以上泛言旌誅並用之非。</span>蓋聖人之制、窮理以定賞罰、本情以正褒貶、統於一而已矣。<span class="zhu">此言聖人旌誅不並用、窮理本情四字、甚細。</span>嚮使刺讞<span class="zhu">年上聲、</span>其誠僞、考正其曲直、原始而求其端、則刑禮之用、判然離矣。<span class="zhu">刺、訊也。議罪曰讞。誠偽、以情言。曲直、以理言。 ○承上正轉一筆、起下二段議論。</span>何者、若元慶之父、不陷於公罪。師韞之誅、獨以其私怨。奮其吏氣、虐於非辜。州牧不知罪、刑官不知問。上下蒙冒、龥<span class="zhu">豫、</span>號<span class="zhu">豪、</span>不聞。<span class="zhu">龥、呼也。</span>而元慶能以戴天爲大恥、枕戈爲得禮。<span class="zhu">禮記、父之讎、不與共戴天。又曰居父母之讎、寢苫枕戈、不仕、弗與共天下也。</span>處心積慮、以衝讎人之胸。介然自克、卽死無憾、是守禮而行義也。執事者宜有慚色。將謝之不暇、而又何誅焉。<span class="zhu">一段寫旌之不宜殺。</span>其或元慶之父、不免於罪。師韞之誅、不愆於法。是非死於吏也、是死於法也、法其可讎乎。讎天子之法、而戕奉法之吏、是悖驁<span class="zhu">傲、</span>而淩上也。執而誅之、所以正邦典、而又何旌焉。<span class="zhu">一段寫誅之不宜旌。 ○二段、透發旌與誅、莫得而並之意。</span>且其議曰、人必有子、子必有親。親親相讎、其亂誰救。<span class="zhu">述子昂原議。</span>是惑於禮也甚矣。禮之所謂讎者、蓋其冤抑沉痛、而號無告也。非謂抵罪觸法、陷於大戮。而曰彼殺之、我乃殺之。不議曲直、暴寡脅弱而已。其非經背聖、不亦甚哉。<span class="zhu">此段申明讎字之義、正駁子昂言讎之失。</span>周禮調人<span class="zhu">調人、官名。</span>掌司萬人之讎、凡殺人而義者、令勿讎、讎之則死。有反殺者、邦國交讎之。<span class="zhu">周禮、見地官。</span>又安得親親相讎也。春秋公羊傳曰、父不受誅、子復讎可也。父受誅、子復讎、此推刃之道、復讎不除害。<span class="zhu">公羊傳、見定公四年。不受誅、謂罪不當誅也。一來一往曰推刃。不除害、謂取讎身而已、不得兼其子也。</span>今若取此以斷兩下相殺、則合於禮矣。<span class="zhu">兩下相殺、謂師韞殺元慶之父、元慶又殺師韞。 ○因周禮公羊、以明殺人不義、與不受誅者、皆可復仇。論有根據、一篇主意、具見于此。</span>且夫不忘讎、孝也。不愛死、義也。元慶能不越于禮、服孝死義、是必達理而聞道者也。夫達理聞道之人、豈其以王法爲敵讎者哉。議者反以爲戮、黷刑壞禮、其不可以爲典明矣。<span class="zhu">收段就元慶立論、所以重與之。而深抑當時之議誅者、是通篇結案。</span>請下臣議附於令、有斷斯獄者、不宜以前議從事、謹議。
</p>
<p class="kindle-cn-para-left">看敍起手刃父讎、束身歸罪八字、便見得宜旌不宜誅。中段是論理、故作兩平之言。後段是論事、故作側重之語。引經據典、無一字游移、乃成鐵案。
</p>
</div>
</body>
</html>
