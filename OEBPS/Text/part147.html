<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-箕子碑柳宗元</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uN8tMBEr2DBYJZA9NW4WJl6">
<div class="chapter" id="chapter">
<h1 class="juan">箕子碑</h1>
<h2 class="title">柳宗元</h2>
<hr/>
<p class="calibre5">
凡大人之道有三、一曰正蒙難、<span class="zhu">去聲、</span>二曰法授聖、三曰化及民。<span class="zhu">蒙、犯也。正蒙難者、以正犯難也。 ○總提三柱立論。</span>殷有仁人曰箕子、實具茲道以立于世。故孔子述六經之㫖、尤殷勤焉。<span class="zhu">謂下易書詩所載是也。 ○出箕子。</span>當紂之時、大道悖亂、天威之動不能戒、聖人之言無所用。<span class="zhu">書、今天動威。 ○總起。</span>進死以併命、誠仁矣。無益吾祀、故不爲。<span class="zhu">閣過比干。</span>委身以存祀、誠仁矣。與<span class="zhu">預、</span>亡吾國、故不忍。<span class="zhu">閣過微子。</span>具是二道、有行之者矣。<span class="zhu">將正寫箕子、先入此段、斡旋多少。</span>是用保其明哲、與之俯仰。晦是謨範、辱於囚奴。昏而無邪、隤<span class="zhu">頺、</span>而不息。故在易曰、箕子之明夷。正蒙難也。<span class="zhu">詩、旣明且哲、以保其身。書、囚奴正士。正士、謂箕子也。易、明夷卦、六五、箕子之明夷。夷、傷也。言六五以宗臣居暗地、近暗君、而能正其志、箕子之象也。 ○應前一曰。</span>及天命旣改、生人以正。乃出大法、用爲聖師。周人得以序彝倫、而立大典。故在書曰、以箕子歸作洪範。法授聖也。<span class="zhu">大法、謂洪範。洪、大也。範、法也。書、天乃錫禹洪範九疇、彝倫攸敍。漢志曰、禹治洪水、錫洛書、法而陳之、洪範是也。史記、武王克殷、訪問箕子以天道、箕子以洪範陳之。蓋洪範發之于禹、箕子推衍增益。以成篇歟。 ○應前二曰。</span>及封朝鮮、推道訓俗、惟德無陋、惟人無遠、用廣殷祀、俾夷爲華、化及民也。<span class="zhu">朝鮮、東夷地。漢書地理志、箕子去之朝鮮、教其民以禮義田蠶、民犯禁八條、其民終不相盜、無門戶之閉。婦人貞信不淫僻、其教民飲食、以籩豆爲可貴。此仁賢之化也。 ○應前三曰。</span>率是大道、藂<span class="zhu">同叢、</span>於厥躬、天地變化、我得其正、其大人歟。<span class="zhu">應前大人第一句。 ○首提作柱、以次分應、似正意、卻是客也。下一段寫出箕子意中事、是作者大㫖。</span>於虖、<span class="zhu">同嗚呼、</span>當其周時未至、殷祀未殄。比干已死、微子已去、向使紂惡未稔<span class="zhu">飪、</span>而自斃、武庚念亂以圖存、國無其人、誰與興理、是固人事之或然者也。然則先生隱忍而爲此、其有志於斯乎。<span class="zhu">忽然別起波浪、語極淋漓感慨、使人失聲長慟。</span>唐某年、作廟汲郡、歲時致祀。<span class="zhu">汲郡、紂故都、今爲河南衛輝府。</span>嘉先生獨列於易象、作是頌云。<span class="zhu">頌不載。</span>
</p>
<p class="kindle-cn-para-left">前立三柱、真如天外三峯、卓然峭峙。於虖以下、忽然換筆、一往更有深情。
</p>
</div>
</body>
</html>