<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>與陳給事書韓愈</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="ui2PGxPt2If84vENH7PhDn9">
<div class="chapter" id="chapter">
<h1 class="juan">韓愈</h1>
<h2 class="title">與陳給事書</h2>
<hr/>
<p class="calibre5">
愈再拜。愈之獲見於閤<span class="zhu">蛤、</span>下有年矣。始者亦嘗辱一言之譽。<span class="zhu">敍相見。</span>貧賤也、衣食於奔走、<span class="zhu">倒句法。</span>不得朝夕繼見。<span class="zhu">敍不相見。</span>其後閤下位益尊、伺候於門牆者日益進。夫位益尊、則賤者日隔。伺候於門牆者日益進、則愛博而情不專。<span class="zhu">忽開二扇、一扇陳給事。○陳給事、名京、字慶復。大歷元年中進士第、貞元十九年、將禘、京奏禘祭必尊太祖、正昭穆、帝嘉之。自考功員外、遷給事中。</span>愈也道不加修、而文日益有名。夫道不加修、則賢者不與。文日益有名、則同進者忌。<span class="zhu">一扇自己。</span>始之以日隔之疏、加之以不專之望、以不與者之心、而聽忌者之說。由是閤下之庭、無愈之跡矣。<span class="zhu">總上兩扇、敍所以不相見之故。</span>去年春、亦嘗一進謁於左右矣。溫乎其容、若加其新也。屬<span class="zhu">祝、</span>乎其言、若閔其窮也。<span class="zhu">屬、連續也。</span>退而喜也、以告於人。<span class="zhu">重起二扇、一扇再敍相見。</span>其後如東京取妻子、<span class="zhu">東京、洛陽也。</span>又不得朝夕繼見。及其還也、亦嘗一進謁於左右矣。邈乎其容、若不察其愚也。悄乎其言、若不接其情也。<span class="zhu">悄、靜也。</span>退而懼也、不敢復進。<span class="zhu">一扇、再敍不相見。</span>今則釋然悟、翻然悔曰、其邈也、乃所以怒其來之不繼也。其悄也、乃所以示其意也。<span class="zhu">單就不相見中、翻出陳給事意思來、奇絕妙絕。</span>不敏之誅、<span class="zhu">誅、責也。</span>無所逃避。不敢遂進、輒自疏其所以、并獻近所爲復志賦以下十首爲一卷、卷有標軸。送孟郊序一首、生紙寫、不加裝飾、皆有揩<span class="zhu">邱皆切、</span>字註字處、急於自解而謝、不能竢<span class="zhu">俟、</span>更寫。<span class="zhu">唐人有生紙熟紙、生紙非有喪故不用。公用生紙、急于自解、不暇擇耳。揩、塗抹也。</span>閤下取其意、而略其禮可也。愈恐懼再拜。
</p>
<p class="kindle-cn-para-left">通篇以見字作主、上半篇從見說到不見。下半篇從不見說到要見。一路頓挫跌宕、波瀾層疊、姿態橫生、筆筆入妙也。
</p>
</div>
</body>
</html>