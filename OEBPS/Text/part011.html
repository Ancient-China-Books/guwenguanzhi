<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>季樑諫追楚師左傳·桓公六年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="BE6O0-32d3d1ac1f0840919359b481161d7773">
<div class="chapter" id="chapter">
<h1 class="juan">左傳·桓公六年</h1>
<h2 class="title">季樑諫追楚師</h2>
<hr/>
<p class="calibre5">
	楚武王侵隨，<span class="zhu">隨，漢東姬姓國。</span>使薳<span class="zhu">委。</span>章<span class="zhu">楚大夫。</span>求成焉。<span class="zhu">使之求平于隨，詐也。</span>軍於瑕以待之。<span class="zhu">瑕，地名。楚軍于此，以待隨之報。</span>隨人使少<span class="zhu">去聲。</span>師董成。<span class="zhu">少師，隨大夫。董成，主形成之事。</span>
</p>
<p class="calibre5">
	鬬伯比<span class="zhu">楚大夫。</span>言于楚子曰：「吾不得志於漢東也，我則使然。<span class="zhu">言不得志于漢東，是我失策使然。</span>我張吾三軍，而被吾甲兵，以武臨之，彼則懼而協以謀我，故難間<span class="zhu">去聲。</span>也。<span class="zhu">張，侈大也。楚之失策，正正坐此患，故不能得志。下乃爲楚畫策。</span>漢東之國，隨爲大。隨張，必棄小國。小國離，楚之利也。<span class="zhu">張則不懼，離則不協，楚然後可以得志，故曰利。</span>少師侈。<span class="zhu">隨之少師，素自侈大。</span>請羸<span class="zhu">雷。</span>師以張之。」<span class="zhu">請藏其精兵，示以羸弱之卒，使少師忽楚，而愈自侈大。○三張字，呼應緊峭。</span>熊率<span class="zhu">律。</span>且<span class="zhu">疽。</span>比<span class="zhu">楚大夫。</span>曰：「季梁<span class="zhu">隨賢臣。</span>在，何益？」<span class="zhu">言季梁在彼必諫，雖羸師無益于楚。</span>鬬伯比曰：「以爲後圖，少師得其君。」<span class="zhu">言不徒爲今日計。且隨君寵少師，未必聽季梁之言。</span>王毀軍而納少師。<span class="zhu">毁軍，羸師也。王從伯比之計。</span>
</p>
<p class="calibre5">
	少師歸，請追楚師。隨侯將許之。季梁止之曰：「天方授楚，楚之羸，其誘我也，君何急焉？<span class="zhu">一句喝破毁軍之詐。</span>臣聞小之能敵大也，小道大淫。<span class="zhu">小有道，大淫亂，然後小能敵大。</span>所謂道，忠於民而信於神也。<span class="zhu">忠民、信神，是一篇主意。○承道。</span>上思利民，忠也；祝史正辭，信也。<span class="zhu">祝史正辭，謂祝官、史官實其言辭，而不欺誑鬼神。○又承忠信。</span>今民餒而君逞欲，<span class="zhu">是無利民之忠。</span>祝史矯舉以祭，<span class="zhu">矯舉，謂詐稱功德以告鬼神。○是無正辭之信。</span>臣不知其可也。」<span class="zhu">臣不知其小之可以敵大也。此斷言楚不可追之意。</span>公曰：「吾牲牷<span class="zhu">全。</span>肥腯，<span class="zhu">突。</span>粢盛<span class="zhu">成。</span>豐備，何則不信？」<span class="zhu">牲，牛、羊、豕也。牷，純色完全也。腯，肥貌。黍稷曰粢。在器曰盛。○上兼舉忠民、信神。隨侯單說信神，一邊已忘卻忠民了，故下歸重民爲神之主上。</span>對曰：「夫民，神之主也，是以聖王先成民而後致力於神。<span class="zhu">信神只在忠民上看出。故下三告皆關民上。成民，指養與教言。</span>故奉牲以告<span class="zhu">祝史奉牲以告神，下倣此。</span>曰『博碩肥腯』，<span class="zhu">博，廣也。碩，大也。言是牲廣大而肥充。○告神只一句。下倣此。</span>謂民力之普存也。<span class="zhu">告神以博碩肥腯者，謂民力之普徧安存，所以能如此也。</span>謂其畜<span class="zhu">休去聲。</span>之碩大蕃滋也，謂其不疾瘯<span class="zhu">促。</span>蠡<span class="zhu">裸。</span>也，謂其備腯咸有也。<span class="zhu">瘯蠡，疥癬也。三句俱承民力普存說。唯民力之普存，故其所養之畜，蕃大而無疥癬，咸備而不闕失。○答上牲牷肥腯句。</span>奉盛以告曰『潔粢豐盛』，謂其三時不害而民和年豐也。奉酒醴以告曰『嘉栗旨酒』，<span class="zhu">以善敬之心，將其旨酒。</span>謂其上下皆有嘉德而無違心也。<span class="zhu">答上粢盛豐備句。酒醴一段是補筆。</span>所謂馨香，無讒慝也。<span class="zhu">犧牲、粢盛、酒醴，所以謂之馨香者，乃民德之馨香，無讒諛邪慝故也。○總一筆，答上何則不信句。<span style="font-family:宋体;">○內用七個謂字、七個也字，頓挫生姿。末所謂馨香一句，直與上所謂道一句呼應。</span>故務其三時，<span class="zhu">養以成民。</span>修其五教，親其九族，<span class="zhu">九族，上至高祖，下及玄孫。○教以成民。</span>以致其禋<span class="zhu">因。</span>祀，<span class="zhu">精意以享曰禋。○致力於神。</span>於是乎民和而神降之福。故動則有成。<span class="zhu">謂祭則受福，戰則必克也。</span>今民各有心，而鬼神乏主，<span class="zhu">應夫民神之主句。</span>君雖獨豐，其何福之有？<span class="zhu">收完上文。</span>君姑修政而親兄弟之國，庶免於難。」<span class="zhu">去聲。○修政，指忠信而言。兄弟之國，謂漢東姬姓小國。言當與之親而協，不可與之棄而離，庶免于楚國之難也。○又找一筆。與鬬伯之意暗合，妙。</span>隨侯懼而修政，楚不敢伐。<span class="zhu">應懼字結。</span></span>
</p>
<p class="kindle-cn-para-left">
	起手將忠民、信神竝提，轉到民爲神主。先民後神，乃千古不易之論。篇中偏從致力于神處看出成民作用來，故足以破隨侯之惑，而起其懼心。至其行文，如流雲織錦，天花亂墜，令人應接不暇。
</p>
</div>
</body>
</html>
