<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-齊桓公伐楚盟屈完左傳・僖公四年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="DB7S0-32d3d1ac1f0840919359b481161d7773">
<div class="chapter" id="chapter">
<h1>齊桓公伐楚盟屈完</h1>
<hr/><h2>左傳・僖公四年</h2>
<p class="calibre5">
	春，齊侯以諸侯之師侵蔡。蔡潰，<span class="zhu">會。</span>遂伐楚。<span class="zhu">無鐘鼓曰侵，有鐘鼓曰伐。民逃其上曰潰。○看齊來楚踪跡，便不正大。</span>楚子使與師言曰：「君處北海，寡人處南海，唯是風馬牛不相及也。<span class="zhu">牛走順風，馬走逆風，兩不相及，喻齊楚不相干也。</span>不虞君之涉吾地也，何故？」<span class="zhu">問得冷雋。絕不以齊爲意。妙。</span>管仲對曰：「昔召<span class="zhu">邵。</span>康公命我先君太公曰：<span class="zhu">召康公，周太保召公奭也。太公，呂望，齊始封之君也。</span>『五侯九伯，女<span class="zhu">汝。</span>實征之，以夾輔周室！』<span class="zhu">五侯，五等諸侯。九伯，九州伯長。○一援王命，破不相及句。</span>賜我先君履，東至於海，西至於河，南至於穆陵，北至於無棣。<span class="zhu">第。○履，所踐履之地。穆陵、無棣，皆齊境。言其所賜之履不限地界也。○二宣賜履，破涉吾地句。</span>爾貢苞茅不入，王祭不共，<span class="zhu">供。</span>無以縮酒，寡人是徵。昭王南征而不復，寡人是問。」<span class="zhu">包，裹束也。茅，菁茅也。<span class="shu-ming">禹貢</span>：「荊州貢菁茅」。縮酒，束茅立之祭前，而灌鬯酒其上，象神飲之也。徵，問也。昭王，成王孫也。南巡狩，渡漢水，船壞而溺死。○三舉楚罪，破何故句。</span>對曰：「貢之不入，寡君之罪也，敢不共給？昭王之不復，君其問諸水濱！」<span class="zhu">昭王時漢水非楚境，故不受罪。○管仲問罪之詞原開一條生路，故對便一認一推，恰好。問諸水濱一語，近謔。</span>
</p>
<p class="calibre5">
	師進，次於陘。<span class="zhu">刑。○陘，楚地。穎州召陵縣南有陘亭。</span>
</p>
<p class="calibre5">
	夏，楚子使屈完<span class="zhu">楚大夫。</span>如師。<span class="zhu">如，往也。使往齊師觀兵勢。</span>師退，次於召陵。<span class="zhu">屈完請盟故也。楚不服罪，故師進。楚旣請盟，故師退。</span>
</p>
<p class="calibre5">
	齊侯陳諸侯之師，與屈完乘<span class="zhu">去聲。</span>而觀之。<span class="zhu">乘，共載也。○寫齊總不正大。</span>齊侯曰：「豈不榖是爲？<span class="zhu">去聲。</span>先君之好<span class="zhu">去聲。</span>是繼，與不榖同好如何？」<span class="zhu">不榖，諸侯謙稱。言諸侯之附從，非爲我一人，乃是尋我先君之好。未知汝楚君肯與我同好否。○此處一番和緩，後復一番恐喝，霸術往往如是。</span>對曰：「君惠徼<span class="zhu">驕。</span>福於敝邑之社稷，辱收寡君，寡君之願也。」<span class="zhu">徼，求也。言我以君之惠，而得徼社稷之福，使寡君見收于君，雖爲君辱，實寡君之願也。</span>齊侯曰：「以此眾戰，誰能禦之？以此攻城，何城不克？」<span class="zhu">前猶是挾天子以令諸侯，此直是挾諸侯以令諸侯矣。宜乎其窮于屈完之對也。</span>對曰：「君若以德綏諸侯，誰敢不服？君若以力，楚國方城以爲城，<span class="zhu">方城之山，可用爲城。</span>漢水以爲池，<span class="zhu">江漢之水，可用爲池。</span>雖眾，無所用之。」<span class="zhu">齊桓說攻說戰，何等矜張。屈完只閒閒將以德、以力兩路合來，一揚一抑，又何等安雅。</span>
</p>
<p class="calibre5">
	屈完及諸侯盟。<span class="zhu">及諸侯盟，則非專與齊盟也，與篇首關應。</span>
</p>
<p class="kindle-cn-para-left">
	齊桓合八國之師以伐楚，不責楚以僭王猾夏之罪，而顧責以包茅不入、昭王不復，一則爲罪甚細，一則與楚無干。何哉？蓋齊之內失德，而外失義者多矣，我以大惡責之，彼必斥吾之惡以對，其何以服楚而對諸侯乎？故舍其所當責，而及其不必責。霸者舉動，極有收放，類如此也。篇中寫齊處，一味是權謀籠絡之態；寫楚處，忽而巽順，忽而詼諧，忽而嚴厲，節節生峯。真辭令妙品。
</p>
</div>
</body>
</html>