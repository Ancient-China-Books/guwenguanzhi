<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-賈誼論蘇軾</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uyCM8YRckkkk2v8hbLNziy3">
<div class="chapter" id="chapter">
<h1 class="juan">賈誼論</h1>
<h2 class="title">蘇軾</h2>
<hr/>
<p class="calibre5">非才之難、所以自用者實難。惜乎賈生王者之佐、而不能自用其才也。<span class="zhu">賈誼、雒陽人。年二十餘、文帝召以爲博士、一歲中至大中大夫。天子議以爲賈生任公卿之位、绛灌之屬盡害之、乃短賈生、帝于是疏之。出爲長沙王太傅。後召對宣室、拜爲梁王太傅。因上疏曰、臣竊惟今之事勢、可爲痛哭者一、可爲流涕者二、可爲長太息者六。帝雖納其言、而終不見用。卒以自傷哭泣而死、年三十三。 ○一起斷盡、立一篇主意。</span></p>
<p class="calibre5">夫君子之所取者遠、則必有所待。所就者大、則必有所忍。古之賢人、皆負可致之才、而卒不能行其萬一者、未必皆其時君之罪、或者其自取也。<span class="zhu">以其不能待且忍、故云自取。 ○申不能自用其才句。</span></p>
<p class="calibre5">愚觀賈生之論、如其所言、雖三代何以遠過。得君如漢文、猶且以不用死。然則是天下無堯舜、終不可有所爲耶。<span class="zhu">冷語破的。</span>仲尼聖人、歷試於天下。苟非大無道之國、皆欲勉強扶持、庶幾一日得行其道。將之荊、先之以冉有、申之以子夏。<span class="zhu">荊、楚本號。將適楚、而先使二子繼往者、蓋欲觀楚之可仕與否、而謀其可處之位歟。</span>君子之欲得其君、如此其勤也。<span class="zhu">得君勤、一引。</span>孟子去齊、三宿而後出晝、猶曰王其庶幾召我。君子之不忍棄其君、如此其厚也。<span class="zhu">愛君厚、一引。</span>公孫丑問曰、夫子何爲不豫。孟子曰、方今天下、舍我其誰哉、而吾何爲不豫。君子之愛其身、如此其至也。<span class="zhu">愛身至、一引。</span>夫如此而不用、然後知天下果不足與有爲、而可以無憾矣。<span class="zhu">得此一鎖、方可接到賈生。</span>若賈生者、非漢文之不能用生、生之不能用漢文也。<span class="zhu">此段說出得君勤、愛君厚、愛身至、必如是始可以無憾。摹寫古聖賢用世之不苟、以責賈生。見得賈生欲得君甚勤、但愛君不厚、愛身不至耳。故曰生之不能用漢文也、甚有意味。</span></p>
<p class="calibre5">夫絳侯親握天子璽而授之文帝、<span class="zhu">帝初封代王、孝惠無嗣、大臣迎立之。始至渭橋、大尉勃跪上天子璽符。</span>灌嬰連兵數十萬、以決劉呂之雌雄、<span class="zhu">高后時、諸呂欲危劉氏。大將軍灌嬰、與齊王襄連和、以待呂氏之變、共誅之。</span>又皆高帝之舊將。此其君臣相得之分、豈特父子骨肉手足哉。賈生洛陽之少年、欲使其一朝之間、盡棄其舊而謀其新、亦已難矣。<span class="zhu">此言其上疏中之言。 ○此段發明賈生不善用才之故。</span>爲賈生者、上得其君、下得其大臣、如絳灌之屬、優遊浸漬<span class="zhu">恣、</span>而深交之、使天子不疑、大臣不忌、然後舉天下而唯吾之所欲爲、不過十年、可以得志。<span class="zhu">代爲賈生畫策。</span>安有立談之閒、而遽爲人痛哭哉。<span class="zhu">責倒賈生、覺治安等篇、俱屬無謂。</span>觀其過湘、爲賦以弔屈原、<span class="zhu">有造託湘流兮、敬弔先生句。</span>縈紆鬱悶、趯<span class="zhu">同躍、</span>然有遠舉之志。<span class="zhu">有予獨抑鬱其誰語、鳳縹縹其高逝兮、夫固自引而遠去句。</span>其後以自傷哭泣、至於夭絕。<span class="zhu">梁王騎墮馬而死、賈生自傷爲傅無狀、哭泣歲餘、亦死。</span>是亦不善處窮者也。<span class="zhu">不善處窮、卽不能自用意。</span>夫謀之一不見用、則安知終不復用也。不知默默以待其變、而自殘至此。<span class="zhu">文情開宕。</span>嗚呼、賈生志大而量小、才有餘而識不足也。<span class="zhu">總斷二句、是不能用漢文之本、一字一惜。</span></p>
<p class="calibre5">古之人、有高世之才、必有遺俗之累。是故非聰明睿<span class="zhu">胃、</span>智不惑之主、則不能全其用。古今稱苻<span class="zhu">扶、</span>堅得王猛於草茅之中、一朝盡斥去其舊臣、而與之謀。彼其匹夫略有天下之半、其以此哉。<span class="zhu">秦王苻堅、因呂婆樓以招王猛。一見大悅、自謂如劉玄德之遇諸葛孔明也、乃以國事任之。 ○借苻堅能用王猛、正歸過漢文不能用賈生、此一轉尤妙。</span>愚深悲生之志、故備論之。亦使人君得如賈生之臣、則知其有狷介之操、一不見用、則憂傷病沮、不能復振。<span class="zhu">二十一字爲一句。 ○補出人主當憐才意。</span>而爲賈生者、亦謹其所發哉。<span class="zhu">仍歸結到本身上去。雙關作收、深情遠想、無限低徊。</span></p>
<p class="kindle-cn-para-left">賈生有用世之才、卒廢死于好賢之主。其病原欲疎閒絳灌舊臣、而爲之痛哭。故自取疏廢如此。所謂不能謹其所發也。末以苻堅用王猛、責人君以全賈生之才、更有不盡之意。</p>
</div>
</body>
</html>