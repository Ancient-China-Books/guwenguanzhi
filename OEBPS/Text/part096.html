<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-賈誼治安策一</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uZTRgarIL93mBVhl7OEvBSB">
<div class="chapter" id="chapter">
<h1 class="juan">賈誼治安策一</h1>
<h2 class="title">西漢文</h2>
<hr/>
<p class="calibre5">
夫樹國固、必相疑之勢、<span class="zhu">立國險固、諸侯強大、則必與天子有相疑之勢。 ○開口便吸盡全篇。</span>下數<span class="zhu">朔、</span>被其殃、上數爽其憂、甚非所以安上而全下也。<span class="zhu">爽、忒也。上疑下必討、則下被其殃而不能全。下疑上必反、則上爽其憂而不能安。 ○是立言大㫖。</span>今或親弟謀爲東帝、<span class="zhu">謂淮南厲王長。文帝六年、謀反、廢死。</span>親兄之子、西鄉<span class="zhu">向、</span>而擊、<span class="zhu">謂齊悼惠王子興居爲濟北王、聞文帝幸太原、發兵反、欲擊取滎陽、伏誅。</span>今吳又見告矣。<span class="zhu">吳王濞、高帝兄劉仲之子、不循漢法、有告之者。</span>天子春秋鼎盛、<span class="zhu">鼎、方也。 ○一。</span>行義未過、<span class="zhu">二。</span>德澤有加焉、<span class="zhu">三。</span>猶尚如是、況莫大諸侯、權力且十此者乎。<span class="zhu">因三國之反、乃知他國未有不思反者。</span>然而天下少安、何也、<span class="zhu">一轉揠入、事情喫緊處。</span>大國之王、幼弱未壯、漢之所置傅相、方握其事。<span class="zhu">所以一時暫安。</span>數年之後、諸侯之王、大抵皆冠、<span class="zhu">貫、</span>血氣方剛、漢之傅相、稱病而賜罷、彼自丞尉以上、徧置私人、如此、有異淮南濟北之爲邪。<span class="zhu">逆推將來、指陳利害、誠遠謀切慮。</span>此時而欲爲治安、雖堯舜不治。<span class="zhu">反剔治安、下語斬截。</span>黃帝曰、日中必熭、<span class="zhu">衛、</span>操刀必割。<span class="zhu">熭、曬也。 ○喻時不可失。</span>今令此道順而全安甚易、<span class="zhu">全安、謂全下安上。</span>不肯早爲、已迺<span class="zhu">同乃、</span>墮骨肉之屬而抗剄<span class="zhu">景、</span>之、<span class="zhu">墮、毀也。抗剄、謂舉其頭而割之也。</span>豈有異秦之季世乎。<span class="zhu">季世、末世也。 ○此言欲全骨肉之屬、當及今早圖、語帶痛哭之聲。</span>夫以天子之位、乘今之時、因天之助、尚憚以危爲安、以亂爲治。<span class="zhu">尚憚二句、指不肯早爲。</span>假設陛下居齊桓之處、<span class="zhu">無位、無時、無助。</span>將不合諸侯而匡天下乎、<span class="zhu">設一難。</span>臣又知陛下有所必不能矣。<span class="zhu">一不能。</span>假設天下如曩時、<span class="zhu">高帝之時。</span>淮陰侯尚王楚、<span class="zhu">韓信爲楚王、人告信欲反、遂械信、赦爲淮陰侯。</span>黥布王淮南、<span class="zhu">英布爲淮南王反、高帝自往擊之。</span>彭越王梁、<span class="zhu">梁王彭越謀反、夷三族。</span>韓信王韓、<span class="zhu">故韓王孽孫信、與匈奴反太原、高帝自往擊之。</span>張敖王趙、貫高爲相、<span class="zhu">張敖嗣父耳爲趙王、趙相貫高等謀弒高帝、事覺夷三族。赦趙王敖爲宣平侯。</span>盧綰王燕、陳豨在代、<span class="zhu">陳豨以趙相國守代地反、人言豨反、時燕王盧綰使人之豨所、與陰謀、綰遂亡入匈奴。</span>令此六七公者皆亡恙、當是時而陛下卽天子位、能自安乎、<span class="zhu">又設一難。</span>臣有以知陛下之不能也。<span class="zhu">二不能。</span>天下殽亂、高皇帝與諸公併<span class="zhu">同並、</span>起、<span class="zhu">殽、雜也。 ○忽論高帝。</span>非有仄<span class="zhu">同側、</span>室之勢。以豫席之也、<span class="zhu">禮、卿大夫之支子爲側室。席、藉也。言非有側室之勢、爲之資藉也。</span>諸公幸者迺爲中涓、其次厪<span class="zhu">同僅、</span>得舍人、<span class="zhu">中涓、舍人、皆官名。</span>材之不逮至遠也、<span class="zhu">角材臣之。</span>高皇帝以明聖威武、卽天子位、割膏腴之地、以王諸公、多者百餘城、少者迺三四十縣、惪<span class="zhu">同德、</span>至渥也。<span class="zhu">渥、厚也。 ○身封王之。</span>然其後七年之間、反者九起、<span class="zhu">七年、高帝五年至十一年。九反、韓王信、貫高、淮陰、彭越、英布、陳豨、盧綰并利幾五年秋反爲八、其一人蓋燕王臧荼、五年十月反。 ○引高帝畢。</span>陛下之與諸公、非親角材而臣之也、<span class="zhu">角、校也、競也。 ○無材以制其力。</span>又非身封王之也、<span class="zhu">無德以服其心。</span>自高皇帝不能以是一歲爲安、故臣知陛下之不能也。<span class="zhu">繳應上段。 ○三不能。</span>然尚有可諉者曰疏、臣請試言其親者。<span class="zhu">諉、託也。尚可諉言信越等以疏故反、故請試言其親者。親者亦恃彊爲亂、明信等不以疏也。</span>假令悼惠王王齊、<span class="zhu">高帝子肥。</span>元王王楚、<span class="zhu">高帝弟交。</span>中子王趙、<span class="zhu">高帝子如意。</span>幽王王淮陽、<span class="zhu">高帝子友。</span>共<span class="zhu">恭、</span>王王梁、<span class="zhu">高帝子恢。</span>靈王王燕、<span class="zhu">高帝子建。</span>厲王王淮南、<span class="zhu">高帝子長。</span>六七貴人皆亡恙、當是時陛下卽位、能爲治乎、<span class="zhu">又設一難。</span>臣又知陛下之不能也。<span class="zhu">四不能。</span>若此諸王、雖名爲臣、實皆有布衣昆弟之心、慮亡不帝制而天子自爲者、<span class="zhu">言諸王皆謂與天子爲昆弟、而不論君臣之分、無不欲同皇帝之制度、而爲天子之事。意見下文。</span>擅爵人、赦死辠、<span class="zhu">同罪、</span>甚者或戴黃屋、<span class="zhu">黃屋、天子車蓋之制。</span>漢法令非行也、雖行不軌如厲王者、<span class="zhu">不軌、不修法制也。</span>令之不肯聽、召之安可致乎。<span class="zhu">致、至也。</span>幸而來至、法安可得加、動一親戚、天下圜<span class="zhu">圓、</span>視而起、<span class="zhu">圜、驚視也。</span>陛下之臣、雖有悍如馮敬者、適啓其口、匕<span class="zhu">比、</span>首已陷其胸矣。<span class="zhu">悍、勇也。馮敬、馮無擇子、奏淮南厲王反、始欲發言節制諸侯王、爲刺客所殺。 ○細寫慮無不帝制而天子自爲一句。</span>陛下雖賢、誰與領此。<span class="zhu">領、理也。 ○亦繳應上段不能之意。</span>故疏者必危、親者必亂、已然之效也。<span class="zhu">三句總收上文親疏二段。</span>其異姓負彊而動者、漢已幸勝之矣、<span class="zhu">指韓、彭、陳豨言。</span>又不易其所以然、同姓襲是跡而動、旣有徵矣、<span class="zhu">指淮南、濟北言。</span>其勢盡又復然、殃旤<span class="zhu">同禍、</span>之變、未知所移、明帝處之、尚不能以安、後世將如之何。<span class="zhu">再總收一筆、下入喻。</span>屠牛坦<span class="zhu">屠牛者、名坦。</span>一朝解十二牛、而芒刃不頓<span class="zhu">同鈍、</span>者、所排擊剝割、皆衆理解<span class="zhu">械、</span>也。<span class="zhu">理解、支節也。</span>至於髖<span class="zhu">寬、</span>髀<span class="zhu">彼、</span>之所、非斤則斧。<span class="zhu">髀上曰髖、兩股間也。髀、股骨也。言其骨大、故須斤斧也。</span>夫仁義恩厚、人主之芒刃也、權勢法制、人主之斤斧也。<span class="zhu">絶好分剖。</span>今諸侯王、皆衆髖髀也、釋斤斧之用、而欲嬰以芒刃、<span class="zhu">嬰、觸也。</span>臣以爲不缺則折。<span class="zhu">因喻入議、筆甚陗勁。</span>胡不用之淮南濟北、勢不可也。<span class="zhu">二國皆反誅、何不終用仁厚、勢不可故也。 ○自難自解、妙。</span>臣竊跡前事、大抵彊者先反、淮陰王楚、最彊、則最先反、韓信倚胡、則又反、貫高因趙資、則又反、陳豨兵精、則又反、彭越用梁、則又反、黥布用淮南、則又反、盧綰最弱、最後反、<span class="zhu">連用則又反三字、有致。</span>長沙迺在二萬五千戶耳、<span class="zhu">秦時鄱陽令吳芮、漢爲長沙王。</span>功少而最完、勢疏而最忠、非獨性異人也、亦形勢然也。<span class="zhu">形勢弱、故不反。 ○細數反國、忽帶寫一不反者、反覆乃益明。</span>曩令樊酈<span class="zhu">力、</span>絳灌、<span class="zhu">樊噲、封舞陽侯。酈商、封曲周侯。周勃、封絳侯。灌嬰、封潁陰侯。</span>據數十城而王、今雖已殘亡可也。<span class="zhu">承上七國。</span>令信、越之倫、<span class="zhu">韓信、彭越。</span>列爲徹侯而居、<span class="zhu">徹侯卽通侯。</span>雖至今存可也。<span class="zhu">承上長沙。 ○用反言洗發正意、筆情逸冷。</span>然則天下之大計可知已。<span class="zhu">接句爽捷。</span>欲諸王之皆忠附、則莫若令如長沙王。欲臣子之勿葅醢、<span class="zhu">海、 ○葅醢、肉醬。</span>則莫若令如樊、酈等。<span class="zhu">將兩層作結、下一層入正意。</span>欲天下之治安、莫若衆建諸侯而少其力。<span class="zhu">此句爲一篇綱領、從前許多議論、皆是此意。此下天下咸知陛下之明、之廉、之仁、之義、正衆建諸侯之效。</span>力少則易使以義、國小則亡邪心、令海內之勢、如身之使臂、臂之使指、莫不制從、諸侯之君、不敢有異心、輻湊並進、而歸命天子。雖在細民、且知其安、故天下咸知陛下之明。<span class="zhu">一業。</span>割地定制、令齊趙楚各爲若干國。<span class="zhu">若干、豫設數也。</span>使悼惠王幽王元王之子孫、畢以次各受祖之分地、地盡而止、及燕梁他國皆然、<span class="zhu">正所謂衆建諸侯而少其力也。</span>其分地衆而子孫少者、建以爲國、空而置之、須其子孫生者、舉使君之、<span class="zhu">須、待也。 ○子孫少者、有以處之。</span>諸侯之地、其削頗入漢者、爲徙其侯國、及封其子孫也、所以數償之、<span class="zhu">諸侯之地、有罪見削而入於漢者、爲遷徙其國都、及改封其子孫、亦以衆建之數償還之。 ○國旣滅者、有以處之。</span>一寸之地、一人之衆、天子亡所利焉、誠以定治而已、故天下咸知陛下之廉。<span class="zhu">二業。</span>地制一定、宗室子孫、莫慮不王、下無倍<span class="zhu">同背、</span>畔<span class="zhu">同叛、</span>之心、上無誅伐之志、故天下咸知陛下之仁。<span class="zhu">三業。</span>法立而不犯、令行而不逆、貫高利幾之謀不生、<span class="zhu">利幾、項氏將、降漢、侯之潁川。高帝至洛陽、舉通侯籍召之、利幾恐、遂反。</span>柴奇開章之計不萌、<span class="zhu">柴奇、開章、皆與淮南王謀反者。</span>細民鄉善、大臣致順、故天下咸知陛下之義。<span class="zhu">四業。</span>臥赤子天下之上而安、植遺腹、朝委裘、而天下不亂、<span class="zhu">赤子、幼君也。植、直也。遺腹、君未生者。朝委裘、以君所常服之裘、委之于位、受羣臣之朝也。</span>當時大治、後世誦聖。<span class="zhu">五業。</span>一動而五業附、陛下誰憚而久不爲此。<span class="zhu">總收一句、下又入喻、申言當及今早圖意、作收煞。</span>天下之勢、方病大瘇、<span class="zhu">腫、 ○腫足曰瘇。</span>一脛<span class="zhu">形去聲、</span>之大幾如要、<span class="zhu">同腰、</span>一指之大幾如股、平居不可屈信、<span class="zhu">同伸、</span>一二指搐、<span class="zhu">觸、</span>身慮無聊、<span class="zhu">搐、動而病也。聊、賴也。</span>失今不治、必爲錮疾、後雖有扁<span class="zhu">辨、</span>鵲、不能爲已。<span class="zhu">扁鵲、良醫。 ○不能爲、與上不肯早爲、久不爲此、兩爲字相應。</span>病非徒瘇也、又苦𨂂<span class="zhu">職、</span>盭。<span class="zhu">同戾、 ○足掌曰𨂂。𨂂盡、言足𨂂反戾不可行也。 ○又從病瘇上、推進一層。</span>元王之子、帝之從弟也、<span class="zhu">王郢。</span>今之王者、從弟之子也、<span class="zhu">王戊。</span>惠王之子、親兄子也、<span class="zhu">王襄。</span>今之王者、兄子之子也、<span class="zhu">王側。</span>親者或亡分地以安天下、<span class="zhu">謂親子弟。</span>疏者或制大權以偪天子、<span class="zhu">謂從弟之子、兄子之子。 ○親疏二字、應前作結。</span>臣故曰、非徒病瘇也、又苦𨂂盭。<span class="zhu">病瘇、喻疏者制大權。𨂂盭、喻親者無分地。</span>可痛哭者、此病是也。
</p>
<p class="kindle-cn-para-left">是篇正對當時諸侯王僭儗地過古制發論、主意在衆建諸侯而少其力一句。此句以前、言不若此而治安之難。此句以後、言能若此而治安之易。起結總是勉以及時速爲之意。雖只重少同姓之力、卻將異姓層層較量、尤妙于賓主之法。
</p>
</div>
</body>
</html>