<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>臧僖伯諫觀魚左傳·隱公五年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="u5XxsnLccdN5hToHK7ejh7A">
<div class="chapter" id="chapter">
<h1 class="juan">左傳·隱公五年</h1>
<h2 class="title">臧僖伯諫觀魚</h2>
<hr/>
<p class="calibre5">
	春，公將如棠觀魚<span class="zhu">同漁</span>者。<span class="zhu">如，往也。棠，魯之遠地。隱公將往棠地陳魚而觀之。</span>
</p>
<p class="calibre5">
	臧僖伯<span class="zhu">公子彄。</span>諫曰：「凡物不足以講大事，其材不足以備器用，則君不舉焉。<span class="zhu">物，鳥獸之屬。講，習也。大事，謂祀與戎也。材，謂皮革齒牙、骨角毛羽也。器用，軍國之資。舉，行也。此言君人之道，以軍國祀戎爲重，以遊觀宴樂爲輕。○提出「君」字作主。三句，是一篇之綱領。</span>君，將納民於軌、物者也，<span class="zhu">一定者爲軌，當然者爲物。○承上「君」字轉下，見得君之所舉，關係甚大。「軌」字承「凡物」句，「物」字承「其材」句，觀下文自見。</span>故講事以度<span class="zhu">鐸</span>軌量謂之軌，<span class="zhu">軌有差等曰量。</span>取材以章物采謂之物。<span class="zhu">物有華飾日采。</span>不軌不物，謂之亂政。亂政亟<span class="zhu">器</span>行，所以敗也。<span class="zhu">反收四句，以明「則君不舉」之故。</span>故春蒐、<span class="zhu">搜。</span>夏苗、秋獮、<span class="zhu">先上聲。</span>冬狩，<span class="zhu">蒐、苗、獮、狩，皆獵名。蒐，搜索，擇取不孕者。苗，爲苗除害也。獮，殺也。以殺爲名，順秋氣也。狩，圍守也。冬物畢成，獲則取之，無所擇也。</span>皆於農隙以講事也。<span class="zhu">四時講武，各因農力之閒。</span>三年而治兵，入而振旅，<span class="zhu">雖四時講武，猶復三年而大習。出曰治兵，入曰振旅。振，整也。旅，眾也。謂整眾而還也。</span>歸而飲至，<span class="zhu">歸乃告至於廟而飲。</span>以數<span class="zhu">上聲</span>軍實、<span class="zhu">以計軍徒器械及所獲之數。</span>昭文章、<span class="zhu">昭，著也。君、大夫、士，車服旌旗，各有文章。</span>明貴賤、<span class="zhu">田獵之制，貴者先殺。所以明君、大夫、士、庶人之貴賤。</span>辨等列、<span class="zhu">辨上下之等第行列。坐作進退皆是也。</span>順少<span class="zhu">去聲</span>長、<span class="zhu">掌。○出則少者在前，趨敵之義；還則少者在後，殿師之義。所謂順也。</span>習威儀也。<span class="zhu">皆所以講習上下之威儀也。○此一段，應「講大事」句。</span>鳥獸之肉，不登於俎；<span class="zhu">謂不足登於俎，以供祭祀。</span>皮革、齒牙、骨角、毛羽，不登於器，<span class="zhu">謂不足登於法度之器，以爲采飾。</span>則君不射，<span class="zhu">石。</span>古之制也。<span class="zhu">君不親射，此古先王之法制。○此一段，應「備器用」句。</span>若夫山林、川澤之實，器用之資，皁隸之事，官司之守，非君所及也。」<span class="zhu">山林，謂材木樵薪之類。川澤，謂菱芡魚鱉之類。所資取以爲器用者，是賤臣皁隸之事，小臣有司之職，非君之所親也。○此一段，應「君不舉」句。</span>
</p>
<p class="calibre5">
	公曰：「吾將略地焉。」<span class="zhu">言欲按行邊境，不專爲觀魚也。○飾說。</span>遂往。陳魚而觀之。<span class="zhu">陳，設張也。公大設捕魚之具而觀之。</span>
</p>
<p class="calibre5">
	僖伯稱疾不從。
</p>
<p class="calibre5">
	書曰：「公矢魚于棠。」<span class="zhu">矢，亦陳也。</span>非禮也，且言遠地也。<span class="zhu">非禮便是亂政。棠實他境，故曰遠地。</span>
</p>
<p class="kindle-cn-para-left">
	隱公以觀魚爲無害于民，不知人君舉動，關係甚大。僖伯開口便提出「君」字，說得十分鄭重，中間歷陳典故，俱與觀魚映照，蓋觀魚正與納民軌物相反，末以非禮斥之，隱然見觀魚即爲亂政，不得視爲小節而可以縱欲逸遊也。
</p>
</div>
</body>
</html>
