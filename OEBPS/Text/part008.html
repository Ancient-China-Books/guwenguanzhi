<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-臧哀伯諫納郜鼎左傳‧桓公二年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="AFM60-32d3d1ac1f0840919359b481161d7773">
<div class="chapter" id="chapter">
<h1 class="juan">左傳‧桓公二年</h1>
<h2 class="title">臧哀伯諫納郜鼎</h2>
<hr/>
<p class="calibre5">
	夏四月，取郜<span class="zhu">告。</span>大鼎于宋。納于大<span class="zhu">泰</span>廟。<span class="zhu">宋華督弒殤公，恐諸侯討己，故以郜國所造之鼎賂魯。桓公至是取所賂之鼎于宋，納于大廟。○曰取，曰納，書法凜然。</span>非禮也。<span class="zhu">受弒逆者之賂器，以汙宗廟，非禮之甚也。○斷一句。</span>
</p>
<p class="calibre5">
	臧哀伯<span class="zhu">魯大夫，僖伯之子。</span>諫曰：「君人者，將昭德塞違，以臨照百官，猶懼或失之，故昭令德以示子孫。<span class="zhu">言人君者，將昭明善德，閉塞邪違，以顯示百官，如日月之臨照焉，猶恐不能世守而弗失。故復以其德之最善者昭著于物，以垂示子孫。○昭德塞違竝提，是一篇主意。然昭德正所以塞違也，故下歷言昭德之實。</span>是以清廟茅屋，<span class="zhu">清廟，肅然清淨之廟也。茅屋，以茅飾屋也。</span>大路越<span class="zhu">活。</span>席，<span class="zhu">大路，祀天車，朴素無飾。越席，結草爲席也。</span>大<span class="zhu">泰。</span>羹不致，<span class="zhu">大羹，大古之羹，肉汁也。不致，謂無鹽梅之和也。</span>粢食<span class="zhu">嗣。</span>不鑿，<span class="zhu">作。○黍稷曰粢。鑿，精米也。一石舂爲八斗。</span>昭其儉也。<span class="zhu">儉約不敢奢侈。○昭令德以示子孫者一。</span>袞、冕、黻、珽，<span class="zhu">挺。袞，畫衣。冕，冠也。黻，蔽膝也。珽，玉笏也。</span>帶、裳、幅、<span class="zhu">璧。</span>舄，<span class="zhu">昔。○帶，革帶。裳，下衣。幅，今之行縢，卽裹腳也。舄，複履也。</span>衡、紞、<span class="zhu">𨈣、上聲音。</span>紘、<span class="zhu">宏。</span>綖，<span class="zhu">延。○衡，維持冠者。紞，冠之垂者。紘，纓從下而上者。綖，冠上覆者。</span>昭其度也。<span class="zhu">尊卑各有制度。○昭令德以示子孫者二。</span>藻、率、<span class="zhu">律。</span>鞞、<span class="zhu">丙。</span>鞛，<span class="zhu">卜上聲。○藻、率，以韋爲之，所以藉玉也。佩刀之鞘，上飾曰鞞，下飾曰鞛。</span>鞶、<span class="zhu">盤。</span>厲、游、<span class="zhu">畱。</span>纓，<span class="zhu">鞶，大帶。厲，大帶之垂者。游，旌之未垂者。纓，馬飾。</span>昭其數也。<span class="zhu">尊卑各有等數。○昭令德以示子孫者三。</span>火、龍、黼、黻，<span class="zhu">火，畫火也。龍，畫龍也。黑與白謂之黼，黑與青謂之黻。龍，畫于衣。火、黼、黻，繡于裳。</span>昭其文也。<span class="zhu">上下各有文章。○昭令德以示子孫者四。</span>五色比象，<span class="zhu">車服器械之有五色，皆以比象天地四方。</span>昭其物也。<span class="zhu">大小各有物色。○昭令德以示子孫者五。</span>鍚、<span class="zhu">揚。</span>鸞、和、鈴，<span class="zhu">四者皆鈴類，錫在馬額，鸞在鑣，和在衡，鈴在旂。</span>昭其聲也。<span class="zhu">四者齊聲，自然節奏。○昭令德以示子孫者六。</span>三辰旂旗，<span class="zhu">三辰，日月星也。畫于旂旗。交龍爲旂，熊虎爲旗。</span>昭其明也。<span class="zhu">旌旗燦爛，象天之明。○昭令德以示子孫者七。</span>夫德，儉而有度，登降有數，文、物以紀之，聲、明以發之，以臨照百官。百官於是乎戒懼，而不敢易紀律。<span class="zhu">登降，謂有損益。紀，維也。發，揚也。紀律，紀綱、法律也。○總昭德作一收。戒懼而不敢易紀律，卽所以塞違也。</span>今滅德立違，<span class="zhu">今受賂立督，是不昭德而滅德，不塞違而立違。</span>而寘<span class="zhu">同置。</span>其賂器於大廟，<span class="zhu">寘，猶納也。</span>以明示百官。百官象之，其又何誅焉？<span class="zhu">象，效尤也。誅，責也。○不可納者一。</span>國家之敗，由官邪也。<span class="zhu">由百官之違邪。</span>官之失德，寵賂章也。<span class="zhu">謂龍臣之受賄賂，章明而無所忌憚也。</span>郜鼎在廟，章孰甚焉？<span class="zhu">大廟，百官助祭之所。章明昭著，莫過于此。○不可納者二。</span>武王克商，遷九鼎於雒<span class="zhu">同洛。</span>邑，<span class="zhu">九鼎，夏禹所鑄。三代相傳，以爲有國之寶。武王克商，遷九鼎于成周之雒邑。</span>義士猶或非之，<span class="zhu">義士，伯夷之屬。</span>而況將昭違亂之賂器於大廟，其若之何？」<span class="zhu">其見非于義士必甚。不可納者三。○歷言滅德立違之失，以見賂鼎當速出之于廟也。</span>公不聽。<span class="zhu">仍寘大廟。</span>
</p>
<p class="calibre5">
	周內史<span class="zhu">大夫官。</span>聞之，曰：「臧孫達<span class="zhu">卽哀伯。</span>其有後於魯乎！<span class="zhu">僖伯諫隱觀魚，其子哀伯諫桓納鼎，積善之家，必有餘慶，故曰有後于魯。</span>君違，不忘諫之以德。」<span class="zhu">桓公雖滅德立違，哀伯惓惓不忘諫之以昭德。○昭德塞違納結。</span><br/>
</p>
<p class="kindle-cn-para-left">
	劈頭將昭德塞違四字提綱，而塞違全在昭德處見。故中閒節節將昭字分疏，見廟堂中何一非令德所在，則大廟容不得違亂賂鼎可知。後復將塞違意，分作三樣寫法，以冀君之一寤而出鼎，故曰不忘。
</p>
</div>
</body>
</html>