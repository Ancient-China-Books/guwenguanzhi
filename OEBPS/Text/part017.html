<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>介之推不言祿左傳·僖公二十四年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="J2B80-32d3d1ac1f0840919359b481161d7773">
<div class="chapter" id="chapter">
<h1 class="juan">左傳·僖公二十四年</h1>
<h2 class="title">介之推不言祿</h2>
<hr/>
<p class="calibre5">
	晉侯賞從亡者。<span class="zhu">文公反國，賞從亡之臣。</span>介之推不言祿，祿亦弗及。<span class="zhu">介，姓。之，語助。推，名。介推亦在從亡中，未嘗言祿，而文公頒祿亦不及介推。○先正多責推借正言以洩私怨。看此敍事，先書「不言祿」三字，使知推本自過人一等。</span>
</p>
<p class="calibre5">
	推曰：「獻公之子九人，唯君在矣。<span class="zhu">八人皆死，唯文公獨存。○一非人力。</span>惠、懷無親，外內棄之。<span class="zhu">惠公、懷公，皆忮害無親，外而諸侯，內而臣民，無不棄之。○二非人力。</span>天未絕晉，必將有主。<span class="zhu">三非人力。</span>主晉祀者，非君而誰？<span class="zhu">四非人力。</span>天實置之，而二三子以爲己力，不亦誣乎？<span class="zhu">置，立也。○總斷一筆。二三子更有何說？</span>竊人之財，猶謂之盜，況貪天之功以爲己力乎？<span class="zhu">再痛罵之，快極。</span>下義其罪，上賞其奸；上下相蒙，難與處矣。」<span class="zhu">貪天之功，在人爲罪，在國爲奸。而下反以爲義，上反以推賞，是上下相欺，難與一日並處于朝矣。○此卽是歸隱意，乃「不言祿」之由也。</span>其母曰：「盍亦求之？以死，誰懟？」<span class="zhu">兌。○言何不自去求賞，卽不求以死，將誰怨耶？○母特試之，故作相商語。</span>對曰：「尤而效之，罪又甚焉。<span class="zhu">尤，過也。我以貪天者爲過，今復效之，則我之罪又甚于彼矣。</span>且出怨言，不食其食。」<span class="zhu">看推自亦認有怨言，何勞後人又責其怨。</span>其母曰：「亦使知之，若何？」<span class="zhu">母特再試之，故再作相商語。○上是試以求利，此是誠以求名。</span>對曰：「言，身之文也。身將隱，焉<span class="zhu">煙。</span>用文之？是求顯也。」<span class="zhu">人之有言，所以文飾其身。吾身將隱于山林，何用假言辭以文飾之？若自言之，是非隱而求顯也。○上是不欲享其利，此是不欲享其名。</span>其母曰：「能如是乎？<span class="zhu">細玩此四字，乃知其母上二番特試之也。</span>與汝偕隱。」<span class="zhu">有此賢母，故能成子之高。</span>遂隱而死。<span class="zhu">「不言祿」，結案。</span>
</p>
<p class="calibre5">
	晉侯求之不獲。以緜上爲之田。<span class="zhu">緜上，西河地名。以此爲介推供祭之田。</span>曰：「以志吾過，且旌善人。」<span class="zhu">志，記也。旌，表也。言以此田記吾祿不及推之過，且表推「不言祿」之善也。○「祿亦弗及」，結案。</span>
</p>
<p class="kindle-cn-para-left">
	晉文反國之初，從行諸臣，駢首爭功，有市人之所不忍爲者。而介推獨超然衆紛之外，孰謂此時而有此人乎？是宜百世之後，聞其風者，猶咨嗟歎息不能已也。篇中三提其母，作三樣寫法，介推之高，其母成之歟！
</p>
</div>
</body>
</html>