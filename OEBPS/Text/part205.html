<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-遊襃禪山記王安石</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uM9bXT5ZNwvvBEbggeVLRGA">
<div class="chapter" id="chapter">
<h1 class="juan">遊襃禪山記</h1>
<h2 class="title">王安石</h2>
<hr/>
<p class="calibre5">襃<span class="zhu">褒。</span>禪山亦謂之華山。唐浮圖慧褒<span class="zhu">浮圖，僧也。</span>始舍於其址，而卒葬之，以故其後名之曰褒禪。今所謂慧空禪院者，褒之廬冢也。<span class="zhu">敍出所由名。</span>距其院東五里，所謂華山洞者，以其乃華山之陽名之也。<span class="zhu">通篇借遊華山洞發揮，故先點出洞名。</span>距洞百餘步，有碑仆道，<span class="zhu">伏篇末案。</span>其文漫滅，獨其為文猶可識，曰「花山」。今言「華」如「華實」之「華」者，蓋音謬也。<span class="zhu">閒文生趣。</span></p>
<p class="calibre5">其下平曠，有泉側出，而記遊者甚眾，所謂「前洞」也。<span class="zhu">點前洞。是賓。</span>由山以上五六裡，有穴窈然，入之甚寒，問其深，則其好遊者不能窮也，謂之「後洞」。<span class="zhu">點出後洞。是主。</span>予與四人擁火以入，入之愈深，其進愈難，而其見愈奇。<span class="zhu">隱下正旨在內。</span>有怠而欲出者，曰：「不出，火且盡。」遂與之俱出。<span class="zhu">已上敍遊事，筆筆伏後議論。</span>蓋予所至，比好遊者尚不能十一，然視其左右，來而記之者已少。蓋其又深，則其至又加少矣。<span class="zhu">藉此以喻學之深造。</span>方是時，予之力尚足以入，火尚足以明也。<span class="zhu">頓宕。</span>既其出，則或咎其欲出者，而予亦悔其隨之，而不得極乎遊之樂也。<span class="zhu">歸結在此一句。</span></p>
<p class="calibre5">於是予有歎焉。古人之觀於天地、山川、草木、蟲魚、鳥獸，往往有得，以其求思之深而無不在也。<span class="zhu">文情開拓。</span>夫夷以近，則遊者眾；<span class="zhu">應「前洞」。</span>險以遠，則至者少。<span class="zhu">應「後洞」。</span>而世之奇偉、瑰怪、非常之觀，常在於險遠，而人之所罕至焉，故非有志者不能至也。<span class="zhu">接入主意。</span>有志矣，不隨以止也，然力不足者，亦不能至也。<span class="zhu">翻跌盡致，亦以曲折遞下。</span>有志與力，而又不隨以怠，至於幽暗昏惑而無物以相之，亦不能至也。<span class="zhu">挽上「擁火」句。</span>然力足以至焉，於人為可譏，<span class="zhu">應「咎其欲出」句。</span>而在己為有悔。<span class="zhu">應「侮其隨之」句。</span>盡吾志也而不能至者，可以無悔矣，其孰能譏之乎？此予之所得也。<span class="zhu">無悔與譏，便是有得，真論學名言。○一路俱是論遊，按之卻俱是論學。古人詣力到時，頭頭是道。川上山梁，同一趣也。</span></p>
<p class="calibre5">予於仆碑，<span class="zhu">應篇首。</span>又有悲夫古書之不存，後世之謬其傳而莫能名者，何可勝道也哉！<span class="zhu">無限感慨。</span>此所以學者不可以不深思而慎取之也。<span class="zhu">直至此，方點明學者。記意寓體，收拾已盡。</span></p>
<p class="calibre5">四人者：廬陵蕭君圭君玉，長樂王回深父，予弟安國平父、安上純父。<span class="zhu">點四人結。</span></p>
<p class="kindle-cn-para-left">借遊華山洞，發揮學道。或敍事，或詮解，或摹寫，或道故，意之所至，筆亦隨之。逸興滿眼，餘音不絕。可謂極文章之樂。</p>
</div>
</body>
</html>
