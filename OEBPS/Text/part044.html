<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-叔向賀貧國語・晉語八</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uKJM9M2Ts2WihAQuw8zAB8B">
<div class="chapter" id="chapter">
<h1 class="juan">叔向賀貧</h1>
<h2 class="title">國語・晉語八</h2>
<hr/>
<p class="calibre5">
叔向<span class="zhu">羊舌肸。</span>見韓宣子、<span class="zhu">韓起、晉卿。</span>宣子憂貧、叔向賀之。<span class="zhu">賀其貧、非賀其憂也。</span>宣子曰、吾有卿之名、而無其實、<span class="zhu">實、財也。</span>無以從二三子、<span class="zhu">不足以供賓客往來之費、難以置身于卿大夫之列。</span>吾是以憂、子賀我何故。<span class="zhu">問得好。</span></p>
<p class="calibre5">對曰、昔欒武子<span class="zhu">欒書、晉卿。</span>無一卒之田、<span class="zhu">百人爲卒。一卒之田、蓋十二井。</span>其官不備其宗器、<span class="zhu">其掌祭祀之官、猶不能備其祭器。 ○貧。</span>宣其德行、<span class="zhu">去聲、 ○宣、布也。 ○德字、是一篇之綱。</span>順其憲則、使越於諸侯。諸侯親之、戎狄懷之、以正晉國。行刑不疚、<span class="zhu">憲、則、皆法也。越、發聞也。刑、卽憲則。疚、病也。 ○此其德之宣于外內者。</span>以免於難。<span class="zhu">去聲、 ○當身免于禍難。 ○貧而有德者可賀。</span>及桓子、<span class="zhu">欒書之子、黶也。</span>驕泰奢侈、貪欲無藝、<span class="zhu">藝、極也。</span>略則行志、假貨居賄、<span class="zhu">毀、 ○忽略憲則、而行貪欲之志、貸貨取利、而蓄之于家。 ○不貧又無德。</span>宜及於難、<span class="zhu">本屬可憂。</span>而賴武之德以沒其身。<span class="zhu">賴武之貽德以善終。 ○武子不但能保身、且足以庇後、益見貧而有德者可賀。</span>及懷子、<span class="zhu">欒黶之子、盈也。</span>改桓之行、而修武之德、<span class="zhu">改桓是貧、修武是德。</span>可以免于難。<span class="zhu">本屬可賀。</span>而離<span class="zhu">同罹、</span>桓之罪、以亡于楚。<span class="zhu">離、遭也。亡、奔也。 ○桓子雖及身幸免、亦必貽禍于後、可見不貧而無德者可憂。 ○一舉欒氏爲證、以見貧之可賀。</span></p>
<p class="calibre5">夫郤昭子、<span class="zhu">卻至、晉卿。</span>其富半公室、其家半三軍、<span class="zhu">三軍、與上一卒相對。 ○富。</span>恃其富寵、以泰于國、<span class="zhu">寵、尊榮也。泰、驕慢也。 ○無德。</span>其身尸于朝、其宗滅于絳。<span class="zhu">尸、旣刑陳其尸也。絳、晉舊都。陳尸滅族、較之貽禍于後者尤甚。 ○富而無德者可憂。</span>不然、夫八郤五大夫三卿、其寵大矣、<span class="zhu">三卿、卻錡、卻至、卻犨。又有五人爲大夫。 ○忽作頓宕、文勢曲折。</span>一朝而滅、莫之哀也、惟無德也。<span class="zhu">倒找德字、陡健。 ○一舉卻氏爲證、以見貧之不必憂。</span>今吾子有欒武子之貧、吾以爲能其德矣、<span class="zhu">有其貧、必能行其德也。 ○吾以爲三字、妙甚。</span>是以賀。<span class="zhu">正答何故二字。</span>若不憂德之不建、而患貨之不足、<span class="zhu">亦欒桓卻昭之續耳、小則貽禍後嗣、大則殃及同宗。</span>將弔不暇、何賀之有。<span class="zhu">貧可賀、憂貧又可弔、妙絕。</span></p>
<p class="calibre5">宣子拜稽首焉。曰、起也將亡、賴子存之。<span class="zhu">以其言可以保身、結欒武子一段。</span>非起也敢專承之、其自桓叔<span class="zhu">韓氏之祖。</span>以下、嘉吾子之賜。<span class="zhu">以其言可以全族、結卻昭子一段。</span>
</p>
<p class="kindle-cn-para-left">不先說所以賀之之意、直舉欒卻作一榜樣、以見貧之可賀、與不貧之可憂。貧之可賀、全在有德、有德自不憂貧。後竟說出憂貧之可弔來、可見徒貧原不足賀也。言下、宣子自應汗流浹背。
</p>
</div>
</body>
</html>