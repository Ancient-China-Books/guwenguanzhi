<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-種樹郭橐駝傳柳宗元</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uLP43eDAa26GBTu7VQntrGG">
<div class="chapter" id="chapter">
<h1 class="juan">柳宗元</h1>
<h2 class="title">種樹郭橐駝傳</h2>
<hr/>
<p class="calibre5">
郭橐駝不知始何名、病僂、<span class="zhu">樓、</span>隆然伏行、有類橐駝者、故鄉人號之駝。駝聞之曰、甚善、名我固當。因捨其名、亦自謂橐駝云。<span class="zhu">僂、傴疾也。隆然、高起貌。橐駝、卽駱駝。 ○以上先將橐駝命名、寫作一笑。</span>其鄉曰豐樂鄉、在長安西。<span class="zhu">何爲書其鄉、只爲欲寫其在長安、長安人爭迎也。</span>駝業種樹、凡長安豪家富人爲觀游、<span class="zhu">種樹行樂。</span>及賣果者、<span class="zhu">種樹謀生。</span>皆爭迎取養。<span class="zhu">去聲、 ○爭相迎取駝于家而養之。</span>視駝所種樹、或遷徙、無不活。<span class="zhu">無不活、雙承種與遷。</span>且碩茂、蚤實以蕃。<span class="zhu">其樹大而盛、其實蚤而多。 ○活外又添寫此一句。</span>他植者、雖窺伺傚慕、莫能如也。<span class="zhu">又反襯一句、伏後文。</span>有問之、對曰、橐駝<span class="zhu">自謂橐駝。</span>非能使木壽且孳也。<span class="zhu">折一筆。</span>能順木之天、以致其性焉爾。<span class="zhu">一篇之意、已盡于此。</span>凡植木之性、<span class="zhu">承其性字。</span>其本欲舒、其培欲平、其土欲故、其築欲密。<span class="zhu">此四欲字本性欲也。</span>旣然已、勿動勿慮、去不復顧。其蒔<span class="zhu">侍、</span>也若子、其置也若棄。則其天者全、而其性得矣。<span class="zhu">蒔、種也。 ○此段是暢講無不活三字理。</span>故吾不害其長而已、非有能碩茂之也。不抑耗其實而已、非有能蚤而蕃之也。<span class="zhu">耗、損也。 ○此段又反覆碩茂蚤蕃四字理。 ○以上只淺淺就植木上說道理、從孟子養氣工夫體貼出來。</span>他植者則不然。<span class="zhu">一句提轉、上言無心之得、下言有心之失。</span>根拳而土易、<span class="zhu">拳、曲也。易，更也。</span>其培之也、若不過焉則不及。苟有能反是者、則又愛之太殷、憂之太勤、旦視而暮撫、已去而復顧。甚者爪其膚以驗其生枯、搖其本以觀其疎密、而木之性日以離矣。雖曰愛之、其實害之。雖曰憂之、其實讎之。故不我若也、吾又何能爲哉。<span class="zhu">此段明他植者莫能如一句理。 ○以上論種樹畢。以下入正意、發出議論。</span>問者曰、以子之道、移之官理可乎。駝曰、我知種樹而已、官理非吾業也。然吾居鄉、見長人者、好煩其令、若甚憐焉、而卒以禍。<span class="zhu">總提一句、下就他植者則不然一段摹出。</span>旦暮吏來而呼曰、官命促爾耕、勗爾植、督爾穫、<span class="zhu">鑊、</span>蚤繰<span class="zhu">騷、</span>而緒、蚤織而縷、<span class="zhu">繰、繹繭爲絲也。縷、布縷也。</span>字而幼孩、遂而雞豚。<span class="zhu">字、養也。遂、長也。</span>鳴鼓而聚之、擊木而召之。吾小人輟飧饔以勞<span class="zhu">去聲、</span>吏者、且不得暇、又何以蕃吾生而安吾性邪。故病且怠若是。則與吾業者、其亦有類乎。<span class="zhu">寫出俗吏情弊、民閒疾苦、讀之令人悽然。</span>問者嘻曰、不亦善夫。吾問養樹得養人術、傳其事以爲官戒也。<span class="zhu">一篇精神命脈、直注末句結出。語極冷峭。</span>
</p>
<p class="kindle-cn-para-left">前寫橐駝種樹之法、瑣瑣述來、涉筆成趣。純是上聖至理、不得看爲山家種樹方。末入官理一段、發出絕大議論、以規諷世道。守官者當深體此文。
</p>
</div>
</body>
</html>