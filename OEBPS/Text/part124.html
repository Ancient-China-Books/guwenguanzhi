<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-雜說一韓愈</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="u8dJV7KtdUgCH3X27GSUWa8">
<div class="chapter" id="chapter">
<h1>雜說一</h1>
<hr/><h2>韓愈</h2>
<p class="calibre5">
龍噓氣成雲、雲固弗靈於龍也。<span class="zhu">噓氣、虛口出氣也。雲爲龍之所自有、故弗能靈于龍。 ○一節、言龍之靈。輕。下急轉。</span>然龍乘是氣、茫洋窮乎玄間、薄<span class="zhu">博、</span>日月、伏光景、<span class="zhu">影、</span>感震電、神變化、水下土、汩<span class="zhu">骨、</span>陵谷、雲亦靈怪矣哉。<span class="zhu">茫洋雲水之氣、極乎穹蒼、日月爲之掩蔽、光影爲之伏藏、雷電爲之震動、其變化風雨、則水徧乎下土、陵谷爲之汩沒、雲亦靈怪極矣。 ○二節、言雲之靈。重。</span>雲、龍之所能使爲靈也。若龍之靈、則非雲之所能使爲靈也。<span class="zhu">三節、申言龍之靈。輕。下急轉。</span>然龍弗得雲、無以神其靈矣。失其所憑依、信不可歟。<span class="zhu">四節、申言雲之靈。重。</span>異哉、其所憑依、乃其所自爲也。<span class="zhu">雲爲龍之噓氣、故曰自爲。 ○五節、言龍能爲雲、若無龍、則亦無雲矣。輕。</span>易曰、雲從龍。<span class="zhu">易、雲從龍、風從虎、聖人作而萬物覩。</span>旣曰龍、雲從之矣。<span class="zhu">六節、言龍必有雲。若無雲、則亦非龍矣。重。</span>
</p>
<p class="translation">龙嘘气成云，云固然不能胜过龙的灵异。然而龙乘着这股气，在茫茫天际间遨游，遮蔽日月，掩藏光影，感应雷电，神奇变化，降水于大地，淹没山陵沟谷，云也就灵异怪诞了啊。云，是龙所能使之灵异的。至于龙的灵异，则不是云所能使之灵异的。然而龙得不到云，就无法显示它的灵异了。失去它所凭依的东西，确实不可以吧。奇异啊！它所凭依的，竟然是它自己所造成的。《易经》说：「云跟从龙。」既然说是龙，云就跟从它了。</p>
<p class="kindle-cn-para-left">此篇以龍喻聖君、雲喻賢臣。言賢臣固不可無聖君、而聖君尤不可無賢君。寫得婉委曲折、作六節轉換。一句一換、一轉一意。若無而又有、若絕而又生、變變奇奇、可謂筆端有神。
</p>
</div>
</body>
</html>