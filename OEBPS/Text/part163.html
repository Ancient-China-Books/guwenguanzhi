<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>袁州州學記李覯</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uuZOCWFDHGMAod5VUCqDnzA">
<div class="chapter" id="chapter">
<h1 class="juan">李覯</h1>
<h2 class="title">袁州州學記</h2>
<hr/>
<p class="calibre5">
皇帝<span class="zhu">仁宗。</span>二十有三年、制詔州縣立學。惟時守令、有哲有愚、有屈<span class="zhu">倔、</span>力殫慮、祗順德意。<span class="zhu">屈、盡也。祇、敬也。 ○此等或亦閒有。</span>有假官借師、苟具文書。<span class="zhu">官、以治民言。師、以教士言。假借云者、謂徒有官師之名、而無其實、惟苟且具奉詔文書、以上聞而已。 ○此等比比皆是。</span>或連數城、亡誦弦聲。倡而不和、教尼<span class="zhu">暱、</span>不行。<span class="zhu">尼、沮也。 ○一段先敍祖君未來以前。</span>三十有二年、范陽祖君無澤、知袁州。始至、進諸生、知學宮闕狀。<span class="zhu">闕、廢壞也。</span>大懼人材放失、儒效闊疎、亡以稱<span class="zhu">去聲、</span>上意㫖。<span class="zhu">寫得闊大。</span>通判潁川陳君侁、<span class="zhu">莘、</span>聞而是之、議以克合。<span class="zhu">先書祖君、次書陳君。</span>相舊夫子廟、陿隘不足改爲、<span class="zhu">提過。</span>乃營治之東、厥土燥剛、厥位面陽、厥材孔良。<span class="zhu">記地之吉、與材之美。</span>殿堂門廡、<span class="zhu">武、</span>黝<span class="zhu">憂上聲、</span>堊<span class="zhu">惡、</span>丹漆、舉以法。<span class="zhu">黝、微青黑色。堊、白土也。 ○記制作之佳。</span>故生師有舍、庖廩有次。百爾器備、並手偕作。<span class="zhu">記學中次第興理。</span>工善吏勤、晨夜展力、越明年成。<span class="zhu">記用力勤而成工速。 ○詳記立學畢。</span>舍<span class="zhu">同釋、</span>菜且有日。<span class="zhu">釋、陳設也。菜、蘋蘩之屬。立學之初、釋菜以告先聖先師也。</span>旴<span class="zhu">吁、</span>江李覯諗<span class="zhu">深去聲、</span>於衆曰、<span class="zhu">諗、告也。</span>惟四代之學、考諸經可見已。<span class="zhu">作學記、自當從虞夏商周說起。今只以一句道破、高絕。</span>秦以山西鏖<span class="zhu">奧平聲、</span>六國、<span class="zhu">盡死殺人曰鏖。</span>欲帝萬世、劉氏<span class="zhu">漢高。</span>一呼、而關門不守。武夫健將、賣降恐後、何耶。詩書之道廢、人惟見利而不聞義焉耳。<span class="zhu">引古廢學之禍。</span>孝武<span class="zhu">漢武。</span>乘豐富、世祖<span class="zhu">光武。</span>出戎行、<span class="zhu">杭、</span>皆孳孳學術。俗化之厚、延於靈獻。<span class="zhu">靈帝、獻帝。</span>草茅危言者、折首而不悔。<span class="zhu">謂竇武、陳蕃、李膺、杜密、郭泰、范滂、張儉、王章等。</span>功烈震主者、聞命而釋兵。羣雄相視、不敢去臣位、尚數十年。<span class="zhu">謂曹操等。</span>教道之結人心如此。<span class="zhu">引古興學之效。</span>今代遭聖神、爾袁得聖君、俾爾由庠序、踐古人之迹。<span class="zhu">謂建學。</span>天下治、則譚禮樂以陶吾民。<span class="zhu">教之于無事之先。</span>一有不幸、尤當仗大節、爲臣死忠、爲子死孝。使人有所賴、且有所法。<span class="zhu">報之于有事之日。</span>是惟朝家教學之意。<span class="zhu">應前稱上意㫖句作收。</span>若其弄筆墨以徼<span class="zhu">驕、</span>利達而已、豈徒二三子之羞、抑亦爲國者之憂。<span class="zhu">又反收一筆、爲之慨然。</span>
</p>
<p class="kindle-cn-para-left">作學記、如填入先王教化話頭、便落俗套。是作開口將四代之學、輕輕點過。只舉秦漢衰亡故事、學校之有關于國家、立論最爲警切。至末不幸一轉、不顧時忌、尤見膽識。讀竟、令人忠孝之心、油然而生。真關係世教之文。
</p>
</div>
</body>
</html>