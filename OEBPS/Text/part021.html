<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>鄭子家告趙宣子左傳·文公十七年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="NQU20-32d3d1ac1f0840919359b481161d7773">
<div class="chapter" id="chapter">
<h1 class="juan">左傳·文公十七年</h1>
<h2 class="title">鄭子家告趙宣子</h2>
<hr/>
<p class="calibre5">
	晉侯<span class="zhu">靈公。</span>合諸侯于扈、<span class="zhu">戶、 ○扈、鄭地。</span>平宋也。<span class="zhu">平宋亂以立文公。</span>於是晉侯不見鄭伯、<span class="zhu">穆公。</span>以爲貳于楚也。<span class="zhu">以其有二心于楚、故不與相見。</span>鄭子家<span class="zhu">公子歸生。</span>使執訊而與之書、<span class="zhu">執訊、通訊問之官。</span>以告趙宣子。<span class="zhu">晉卿趙盾。</span>曰、<span class="zhu">下皆書辭。</span>寡君卽位三年、召蔡侯<span class="zhu">莊公。</span>而與之事君。<span class="zhu">君、晉襄公。</span>九月、蔡侯入于敝邑以行。敝邑以侯宣多<span class="zhu">鄭大夫。</span>之難、<span class="zhu">去聲、 ○侯宣多以援立穆公之故、恃寵專權而作亂。</span>寡君是以不得與蔡侯偕。十一月、克減侯宣多、<span class="zhu">克減、少除其難也。</span>而隨蔡侯以朝<span class="zhu">潮、</span>於執事。<span class="zhu">踵蔡莊公朝晉之後、卽來朝也。&#160;○朝襄一。</span>十二年六月、歸生<span class="zhu">子家自稱名。</span>佐寡君之嫡夷、<span class="zhu">鄭太子名夷。</span>以請陳侯<span class="zhu">共公。</span>於楚、而朝諸君。<span class="zhu">陳共公將朝晉而畏楚、故歸生輔太子夷、先爲請命于楚。君、晉靈公。 ○朝靈二。</span>十四年七月、寡君又朝、以蕆<span class="zhu">諂、</span>陳事。<span class="zhu">蕆、成也。鄭穆又親朝、以成往年陳公之好。&#160;○朝靈三。</span>十五年五月、陳侯<span class="zhu">靈公。</span>自敝邑往朝於君。<span class="zhu">陳靈新卽位、自鄭入朝。&#160;○朝靈四。</span>往年正月、燭之武<span class="zhu">鄭大夫。</span>往朝夷也。<span class="zhu">燭之武又輔太子夷往朝于晉。往朝夷三字、是倒語。 ○朝靈五。</span>八月、寡君又往朝。<span class="zhu">鄭穆又親朝。○朝靈六。&#160;○已上敍朝晉之數、敍朝晉之年、敍朝晉之月、敍朝晉之人。真是帳簿皆成妙文。下復結算一通、妙、妙。</span>以陳蔡之密邇於楚、而不敢貳焉、則敝邑之故也。<span class="zhu">陳蔡之朝、皆鄭之功。&#160;○結上召蔡侯、請陳侯、往朝君三事。</span>雖敝邑之事君、何以不免。<span class="zhu">無論陳蔡。雖以鄭自己事晉而言、何以不免于罪。 ○百忙中復作此二語。以起下二層意、何等委婉。</span>在位之中、一朝于襄、而再見<span class="zhu">現、</span>於君。<span class="zhu">結上隨蔡侯蕆陳事、又往朝三事。</span>夷與孤之二三臣、相及于絳。<span class="zhu">夷、鄭太子。孤、謂君也。二三臣、謂燭之武及子家自謂。絳、晉都邑。相及于絳、謂朝晉不絕也。&#160;○結上歸生佐夷、燭之武往朝夷二事。</span>雖我小國、則蔑以過之矣。<span class="zhu">鄭雖小國、其事晉無以過之矣。 ○又總結一筆、遒緊。</span>今大國曰、爾未逞吾志。<span class="zhu">逞、快也。 ○只一句點題。</span>敝邑有亡、無以加焉。<span class="zhu">鄭國唯有滅亡而已、不能復加其事晉之禮也。 ○八字激切而沉痛。下乃引古人成語、曲曲轉出、不能復事晉意。</span>古人有言曰、畏首畏尾、身其餘幾。<span class="zhu">上聲、 ○旣畏首、又畏尾、則身之不畏者、有幾何哉。</span>又曰、鹿死不擇音。<span class="zhu">同蔭、 ○鹿將死、不暇擇庇蔭之所。</span>小國之事大國也、德、則其人也。不德、則其鹿也。<span class="zhu">德、恩恤也。言以人視我、我還是人。以鹿視我、我便是鹿。 ○奇思創解。</span>鋌<span class="zhu">挺、</span>而走險、急何能擇。<span class="zhu">鋌、疾走貌。鹿知死而走險、何暇擇蔭。國知危而事大、何暇擇鄰。皆由急則生變也。</span>命之罔極、亦知亡矣。<span class="zhu">晉命過苛、無有窮極。事之亦亡、叛之亦亡、鄭已知之矣。 ○亡字呼應。</span>將悉敝賦、以待於鯈、<span class="zhu">酬、</span>唯執事命之。<span class="zhu">賦、兵也。鯈、晉鄭之境。言將盡起鄭兵、以待于鯈地、唯聽晉執事之命令也。&#160;○收緊敵晉意。</span>文公二年、朝於齊。四年、爲<span class="zhu">去聲、</span>齊侵蔡、亦獲成於楚。<span class="zhu">鄭文公二年、朝于齊桓公。後復從齊侵蔡、蔡屬楚而鄭爲齊侵之。宜獲罪于楚、而反獲成。&#160;○晉責鄭貳于楚、忽反寫楚之寬大以諷晉。奇妙。</span>居大國之間、而從於強令、豈其罪也。<span class="zhu">鄭居晉楚之間、而從于大國之強令、未可執以爲罪。言貳楚出于不得已也。 ○開胸放喉、索性承認、妙妙。</span>大國若弗圖、無所逃命。<span class="zhu">晉若弗圖恤鄭國、則唯晉所命、不敢逃避也。&#160;○結語、多少激烈憤懣。</span>晉鞏<span class="zhu">拱、</span>朔<span class="zhu">晉大夫。</span>行成於鄭。趙穿、<span class="zhu">晉卿。</span>公壻池<span class="zhu">晉侯女壻。</span>爲質<span class="zhu">至、</span>焉。<span class="zhu">晉見鄭之詞強、故使鞏朔行成。而趙穿、公壻池爲質于鄭以示信。此以見晉之失政、而霸業之衰也。</span>
</p>
<p class="kindle-cn-para-left">前幅寫事晉唯謹、逐年逐月算之、猶爲兢兢畏大國之言。後幅寫到晉之不知恤小、鄭亦不能復耐、竟說出貳楚亦勢之不得不然。晉必欲見罪、我亦顧忌不得許多。一團憤懣之氣、令人難犯、所以晉人竟爲之屈。
</p>
</div>
</body>
</html>
