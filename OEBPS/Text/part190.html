<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-放鶴亭記蘇軾</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="u27ENEwMGWWkRxapEkqEQp5">
<div class="chapter" id="chapter">
<h1 class="juan">蘇軾</h1>
<h2 class="title">放鶴亭記</h2>
<hr/>
<p class="calibre5">熙甯<span class="zhu">神宗年號。</span>十年秋，彭城<span class="zhu">彭城，今徐州是。</span>大水。雲龍山人張君之草堂，水及其半扉。<span class="zhu">雲龍山，在州城南，張天驥隱此。</span>明年春，水落，遷於故居之東、東山之麓。<span class="zhu">六。○麓，山足。</span>升高而望，得異境焉，作亭於其上。<span class="zhu">先點作亭。</span>彭城之山，岡嶺四合，隱然如大環，獨缺其西一面，而山人之亭，適當其缺。<span class="zhu">承寫因異境作亭。</span>春夏之交，草木際天，秋冬雪月，千里一色，風雨晦明之閒，俯仰百變。<span class="zhu">又從異境上摹寫一番。</span>山人有二鶴，甚馴<span class="zhu">旬。</span>而善飛，<span class="zhu">馴，順習也。</span>旦則望西山之缺而放焉，縱其所如，或立於陂<span class="zhu">卑。</span>田，<span class="zhu">澤障曰陂。</span>或翔於雲表，暮則傃<span class="zhu">素。</span>東山而歸，<span class="zhu">傃，向也。</span>故名之曰「放鶴亭」。<span class="zhu">次點名亭。○二段敘事，錯落多致。</span></p>
<p class="calibre5">郡守蘇軾，時從賓佐僚吏往見山人，飲酒於斯亭而樂之。<span class="zhu">藏「飲酒」二字，作後案。</span>挹山人而告之<span class="zhu">挹，酌也。</span>曰：「子知隱居之樂乎？雖南面之君，未可與易也。<span class="zhu">三句，是一篇綱領。</span><span class="shu-ming">易</span>曰：「鳴鶴在陰，其子和之。」<span class="zhu"><span class="shu-ming">易·中孚</span>九二爻辭。言九二中孚之實，而九五亦以中孚之實應之，如鶴鳴于幽隱之處，而其子自和之也。</span><span class="shu-ming">詩</span>曰：「鶴鳴于九皋，聲聞於天。」<span class="zhu"><span class="shu-ming">詩·小雅·鶴鳴</span>之篇。皋，澤中水溢出所為坎，從外數至九，喻深遠也。言鶴之鳴在于九皋，至深遠矣，而聲則聞于天。猶德至幽，而有至著者焉。</span>蓋其為物清遠閒放，超然於塵埃之外，故<span class="shu-ming">易</span>、<span class="shu-ming">詩</span>人以比賢人君子。隱德之士，狎而玩之，宜若有益而無損者，然衛懿公好鶴則亡其國。<span class="zhu">衛懿公好鶴，出則鶴乘軒而行。一日，敵患，欲御之，皆曰：「公有鶴，何不以禦敵，乃煩吾為。」遂亡國。</span>周公作<span class="shu-ming">酒誥</span>，<span class="zhu"><span class="shu-ming">酒誥</span>， <span class="shu-ming">周書</span>篇名。商受酗酒，天下化之。妹土，商之都邑，其染惡尤甚，武王以其地封康叔，故周公作<span class="shu-ming">酒誥</span>以教之。</span>衛武公作<span class="shu-ming">抑</span>戒，<span class="zhu"><span class="shu-ming">抑</span>戒，即<span class="shu-ming">詩·大雅·抑</span>之篇。衛武公行年九十有五，作<span class="shu-ming">抑</span>戒以自儆。其三章云：「顛覆厥德，荒湛于酒。」</span>以為荒惑敗亂，無若酒者，而劉伶、阮籍之徒，以此全其真而名後世。<span class="zhu">晉劉伶、阮籍，崇尚虛無，輕蔑禮法，縱酒昏酣，遺落世事。與阮咸、山濤、向秀、王戎、嵇康，為「竹林七賢」。○引鶴，從上名亭來。引酒，從上飲酒來。</span>嗟夫！南面之君，雖清遠閒放如鶴者，猶不得好，好之則亡其國。而山林遯世之士，雖荒惑敗亂如酒者，猶不能為害，而況於鶴乎？由此觀之，其為樂未可以同日而語也。」<span class="zhu">應上「隱居之樂」三句。遠想遠韻，筆勢瀾翻。</span></p>
<p class="calibre5">山人欣然而笑曰：「有是哉！」<span class="zhu">仍就山人作收。</span>乃作放鶴、招鶴之歌曰：「鶴飛去兮西山之缺，高翔而下覽兮擇所適。翻然斂翼，宛將集兮，忽何所見，矯然而復擊。獨終日於澗谷之間兮，啄蒼苔而履白石。<span class="zhu">歌放鶴。</span>鶴歸來兮，東山之陰。其下有人兮，黃冠草履，葛衣而鼓琴。躬耕而食兮，其餘以汝飽。歸來歸來兮，西山不可以久留。」<span class="zhu">歌招鶴。</span></p>
<p class="kindle-cn-para-left">記放鶴亭，卻不實寫隱士之好鶴。乃於題外尋出「酒」字，與「鶴」字作對。兩兩相較，真見得南面之樂無以易隱居之樂。其得心應手處，讀之最能發人文機。</p>
</div>
</body>
</html>
