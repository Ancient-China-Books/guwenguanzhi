<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-范增論蘇軾</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="ujFdspQhIv8CfgvqMOkHSJF">
<div class="chapter" id="chapter">
<h1 class="juan">范增論</h1>
<h2 class="title">蘇軾</h2>
<hr/>
<p class="calibre5">漢用陳平計、間疏楚君臣。項羽疑范增與漢有私、稍奪其權。增大怒曰、天下事大定矣、君王自爲之、願賜骸骨歸卒伍。歸未至彭城、疽發背死。蘇子曰、增之去善矣。不去、羽必殺增。<span class="zhu">略一提。</span>獨恨其不早耳。<span class="zhu">劈下一斷、作冒。</span></p>
<p class="calibre5">然則當以何事去。<span class="zhu">故作問。</span>增勸羽殺沛公、羽不聽、終以此失天下、當於是去耶。<span class="zhu">故作問。</span>曰否、增之欲殺沛公、人臣之分也。羽之不殺、猶有君人之度也。增曷爲以此去哉。<span class="zhu">故作答。 ○故作問答、以起下正意。</span>易曰、知幾其神乎。詩曰、相彼雨雪、先集維霰。<span class="zhu">線、 ○霰、雪之始凝者也。將大雨雪、必先微溫。雪自上下、遇溫氣而搏、謂之霰。久而寒勝、則大雪矣。 ○先引詩易語、文勢不迫。</span>增之去、當於羽殺卿子冠軍時也。<span class="zhu">義帝命宋義爲上將、號曰卿子冠軍、後爲項羽所殺。 ○通篇只一句斷盡。</span>陳涉之得民也、以項燕扶蘇。<span class="zhu">陳涉初起兵、假楚將項燕、秦太子扶蘇爲名。二人已死、陳涉詐稱、以感動人心。 ○借陳涉引起項氏。</span>項氏之興也、以立楚懷王孫心。而諸侯叛之也、以弑義帝。<span class="zhu">楚懷王入秦、無罪而亡、楚人憐之。南公曰、楚雖三戸、亡秦必楚。范增勸項梁求楚懷王孫名心者、立以爲楚懷王。項羽陽尊懷王爲義帝、陰使人弒之。 ○此言楚之盛衰、係于義帝之存亡。</span>且義帝之立、增爲謀主矣。義帝之存亡、豈獨爲楚之盛衰、亦增之所與同禍福也。未有義帝亡、而增獨能久存者也。<span class="zhu">此言義帝之存亡、關乎范增之禍福</span>羽之殺卿子冠軍也、是弑義帝之兆也。其弑義帝、則疑增之本也。豈必待陳平哉。<span class="zhu">三人生死去就、最相關涉。推原出來、正見增之去、當于殺卿子冠軍時也。</span>物必先腐也、而後蟲生之。人必先疑也、而後讒入之。陳平雖智、安能閒無疑之主哉。<span class="zhu">反振二句、結過疑增不待陳平意。</span></p>
<p class="calibre5">吾嘗論義帝、天下之賢主也。獨遣沛公入關、不遣項羽。<span class="zhu">借遣沛公引起識卿子冠軍。</span>識卿子冠軍于稠人之中、而擢以爲上將、不賢而能如是乎。<span class="zhu">歎義帝之賢、以起羽與義帝、勢不兩立。</span>羽旣矯殺卿子冠軍、義帝必不能堪。非羽弑帝、則帝殺羽。不待智者而後知也。<span class="zhu">申上羽殺卿子冠軍、是弒義帝之兆句。</span>增始勸項梁立義帝、諸侯以此服從。中道而弑之、非增之意也。夫豈獨非其意、將必力爭而不聽也。<span class="zhu">空中著想、妙。</span>不用其言而殺其所立、羽之疑增、必自是始矣。<span class="zhu">申上弒義帝、則疑增之本句。</span></p>
<p class="calibre5">方羽殺卿子冠軍、增與羽比肩而事義帝、<span class="zhu">救趙時、項羽爲次將、范增爲末將、故曰比肩事義帝。</span>君臣之分未定也。爲增計者、力能誅羽則誅之、不能則去之、豈不毅然大丈夫也哉。<span class="zhu">代增處置一番。</span>增年已七十、合則留、不合則去。不以此時明去就之分、而欲依羽以成功名、陋矣。<span class="zhu">責增之不能知幾、由于不明去就之分、最有關鎖。</span>雖然、增、高帝之所畏也。增不去、項羽不亡。嗚呼、增亦人傑也哉。<span class="zhu">結尾作贊歎語、盡抑揚之致。</span></p>
<p class="kindle-cn-para-left">前半多從實處發議、後半多從虛處設想。只就增去不能早處、層層駁入、段段迴環。變幻無端、不可測識。</p>
</div>
</body>
</html>