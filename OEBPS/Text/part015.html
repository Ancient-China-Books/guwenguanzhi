<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>子魚論戰左傳·僖公二十二年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="H5A40-32d3d1ac1f0840919359b481161d7773">
<div class="chapter" id="chapter">
<h1 class="juan">左傳·僖公二十二年</h1>
<h2 class="title">子魚論戰</h2>
<hr/>
<p class="calibre5">
	楚人伐宋以救鄭。<span class="zhu">以宋襄公伐鄭故。</span>宋公將戰，大司馬<span class="zhu">卽子魚。</span>固諫曰：「天之棄商久矣！<span class="zhu">宋，商之後。</span>君將興之，<span class="zhu">公將圖霸興復。</span>弗可赦也已。」<span class="zhu">獲罪于天，不可赦宥。○言不可與楚戰。</span>弗聽。
</p>
<p class="calibre5">
	及楚人戰于泓。<span class="zhu">弘。○泓，水名。○總一句。</span>宋人旣成列，<span class="zhu">宋兵列陣已定。</span>楚人未旣濟。<span class="zhu">楚人尚未盡渡泓水。○是絕好機會。</span>司馬曰：「彼眾我寡，及其未旣濟也，請擊之。」公曰：「不可。」<span class="zhu">何意？</span>旣濟而未成列，<span class="zhu">機會猶未失。</span>又以告。<span class="zhu">省句法。</span>公曰：「未可。」<span class="zhu">又何意？</span>既陳<span class="zhu">陣。</span>而後擊之，宋師敗績。<span class="zhu">大崩曰敗績。</span>公傷股，門官殲<span class="zhu">尖。</span>焉。<span class="zhu">門官，守門之官，師行則從。殲，盡殺也。○二句，寫敗績不堪。</span>
</p>
<p class="calibre5">
	國人皆咎公。<span class="zhu">歸咎襄公不用子魚之言。</span>公曰：「君子不重<span class="zhu">去聲。</span>傷，不禽<span class="zhu">同擒。</span>二毛。<span class="zhu">重，再也。二毛，頭黑白色者。言君子于敵人被傷者，不忍再傷；頭黑白色者，不忍擒之。○二句引起。</span>古之爲軍也，不以阻隘也。<span class="zhu">阻，迫也。隘，險也。言不迫人于險。○釋上「不可」意。</span>寡人雖亡國之餘，不鼓不成列。」<span class="zhu">亡國之餘，根「棄商」句來。鼓，鳴鼓進兵也。言不進兵以擊未成陣者。○釋上「未可」意。○寡固不可以敵衆。宋公旣不量力以致喪師，又爲迂腐之說以自解，可發一笑。</span>子魚曰：「君未知戰。<span class="zhu">一句斷盡。</span>勍<span class="zhu">擎。</span>敵之人，隘而不列，天贊我也。<span class="zhu">勍，疆也。疆敵厄于險隘，而不成陣，是天助我以取勝機會。</span>阻而鼓之，不亦可乎？<span class="zhu">迫而鼓進之，何不可之有？</span>猶有懼焉。<span class="zhu">猶恐未必能勝也。○加一句，更透。○辨「不以阻隘」，「不鼓不成列」。</span>且今之勍者，皆吾敵也。雖及胡耇，<span class="zhu">苟。</span>獲則取之，何有於二毛？<span class="zhu">胡耇，元老之稱。言與我爭疆者，皆吾之讎敵，雖及元老，猶將擒之，何有于二毛之人。○辨「不禽」二毛。</span>明恥、教戰，求殺敵也。傷未及死，如何勿重？<span class="zhu">明設刑戮之恥，以教戰鬭，原求其殺人至死。若傷而未死，何可不再傷以死之。○辨「不重傷」。</span>若愛重傷，則如勿傷；愛其二毛，則如服焉。<span class="zhu">若不忍再傷人，則不如不傷之；不忍禽二毛，則不如早服從之。○再辨「不重傷，不禽二毛」，更加痛快。</span>三軍以利用也，<span class="zhu">凡行三軍，以利而動。</span>金鼓以聲氣也，<span class="zhu">兵以金退，以鼓進，以聲佐士衆之氣。</span>利而用之，阻隘可也；<span class="zhu">若以利而動，則雖迫敵于險，無不可也。</span>聲盛致志，鼓儳<span class="zhu">讒。</span>可也。」<span class="zhu">儳，參錯不齊之貌。指未整陣而言。聲士氣之盛，以致其志，則鼓敵之儳，勇氣百倍，無不可也。○再辨「不以阻隘」，「不鼓不成列」，更加痛快。○篇中幾箇「可」字，相呼應妙。</span>
</p>
<p class="kindle-cn-para-left">
	宋襄欲以假仁假義籠絡諸侯以繼霸，而不知適成其愚。篇中只重阻險鼓進意，重傷二毛帶說。子魚之論，從不阻不鼓，說到不重不禽；復從不重不禽，說到不阻不鼓。層層辨駁，句句斬斷，殊爲痛快。
</p>
</div>
</body>
</html>