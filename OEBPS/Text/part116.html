<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-與韓荊州書李白</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="ubxuHMTPiiOQEFocgnilUAB">
<div class="chapter" id="chapter">
<h1>與韓荊州書</h1>
<hr/><h2>李白</h2>
<p class="calibre5">
白聞天下談士相聚而言曰、生不用封萬戶侯、但願一識韓荊州。何令人之景慕一至於此。<span class="zhu">韓朝宗當玄宗時、爲荊州刺史、人皆景慕之。故太白上書以自薦。 ○欲贊韓荊州、却借天下談士之言、排宕而出之、便與諛美者異。</span>豈不以周公之風、躬吐握之事。<span class="zhu">周公一沐三握髮、一飯三吐哺、起以待士。</span>使海內豪俊、奔走而歸之。一登龍門、則聲價十倍。<span class="zhu">漢李膺以聲名自高、士有被其容接者、謂之登龍門。</span>所以龍蟠鳳逸之士、皆欲收名定價於君侯。<span class="zhu">龍蟠鳳逸、謂士之俊秀者。皆欲奉謁荊州、收美名、定聲價也。 ○此段敍荊州平日能得士。</span>君侯不以富貴而驕之、寒賤而忽之。則三千之中有毛遂、使白得穎脫而出、卽其人焉。<span class="zhu">平原君食客三千。毛遂、平原君客也。穎、錐柄。平原君謂毛遂曰、夫士之處世、譬若錐處囊中、其末立見。毛遂曰、臣乃今日請處囊中耳。使遂早得處囊中、乃穎脫而出、非特其末見而已。 ○借毛遂落到自己。言己在羣士中、爲尤異者。起下自敍。</span>白、隴西布衣、流落楚漢。十五好劍術、徧干諸侯。三十成文章、歷抵卿相。<span class="zhu">干、犯也。抵、觸也。</span>雖長不滿七尺、而心雄萬夫。<span class="zhu">身雖小而志實大。</span>皆王公大人許與氣義。<span class="zhu">氣義見許于王公大人。</span>此疇曩心跡、安敢不盡於君侯哉。<span class="zhu">此平昔所懷、安敢不盡告于荊州。 ○此段敍自己平日能見重于諸侯卿相。起下願識荊州。</span>君侯制作侔神明、德行動天地。筆參造化、學究天人。<span class="zhu">頌荊州四句。</span>幸願開張心顏、不以長揖見拒。<span class="zhu">凡士人見公卿、長揖不拜。</span>必若接之以高宴、縱之以清談。請日試萬言、倚馬可待。<span class="zhu">桓溫北征鮮卑、命袁宏倚馬作露布文、手不輟筆、俄成七紙。妙絕。</span>今天下以君侯爲文章之司命、人物之權衡。<span class="zhu">司文章之命脈、察人物之重輕。</span>一經品題、便作佳士。<span class="zhu">應上一登龍門二句。</span>而今君侯何惜階前盈尺之地、不使白揚眉吐氣、激昂青雲耶。<span class="zhu">言使己得見所長于荊州之前、猶致身于青雲之上。故曰激昂青雲。 ○此段正寫己願識荊州、却絕不作一分寒乞態、殊覺豪氣逼人。</span>昔王子師<span class="zhu">東漢人。</span>爲豫州、未下車、卽辟<span class="zhu">闢、</span>荀慈明、<span class="zhu">卽荀爽。</span>旣下車、又辟孔文舉。<span class="zhu">卽孔融。</span>山濤<span class="zhu">晉人。</span>作冀州、甄<span class="zhu">真、</span>拔三十餘人、或爲侍中尚書、先代所美。<span class="zhu">子師、山濤、皆能接引後進。爲先代人之所稱美。 ○前人已有其事。</span>而君侯亦一薦嚴協律、入爲祕書郎。中間崔宗之房習祖黎昕<span class="zhu">欣、</span>許瑩之徒、或以才名見知、或以清白見賞。白每觀其銜恩撫躬、忠義奮發。<span class="zhu">荊州能接引後進、爲當時人之所鼓舞。 ○荊州亦有其事。</span>白以此感激、知君侯推赤心於諸賢之腹中、所以不歸他人、而願委身國士。<span class="zhu">委、託也。國士、謂荊州。言其才德爲當今第一人、所謂國士無雙也。</span>倘急難有用、敢効微軀。<span class="zhu">亦當奮發其忠義、以報國士知遇之恩。 ○此段譽荊州有薦人之美、所以動其薦己之心。</span>且人非堯舜、誰能盡善。白謨猷籌畫、安能自矜。<span class="zhu">不敢強己所短。</span>至於制作、積成卷軸。則欲塵穢視聽。<span class="zhu">正欲獻己所長。</span>恐雕蟲小技、不合大人。<span class="zhu">雕蟲技、謂作詩賦之類。</span>若賜觀芻蕘、請給紙筆、兼之書人、然後退掃閒軒、繕寫呈上。<span class="zhu">旣以文自薦、却又不卽自獻其文。先請給紙筆書人、何等身分。</span>庶青萍結綠、長價於薛卞之門。<span class="zhu">青萍、劍名。結綠、玉名。薛燭善相劍、卞和善識玉。 ○仍拈價字作結、關應甚緊。</span>幸推下流、大開獎飾、唯君侯圖之。
</p>
<p class="translation">白听说天下的谈论之士聚集在一起常说：「生不必封万户侯，只愿一识韩荆州。」为什么让人景仰到如此地步呢？这不是因为您有周公的风范，亲自做吐哺握发接待贤士的事情，使得海内豪杰奔走投靠您。一旦登上龙门，声价就会增加十倍。所以那些龙蟠凤逸的才士，都想在君侯这里收获名声、确定身价。君侯不因为别人富贵而奢侈骄纵，也不因为别人贫寒卑贱而忽视轻慢。那么三千门客中有毛遂，让我白能够脱颖而出，就是这样的人啊。我李白，陇西的平民，流落在楚汉之地。十五岁喜好剑术，遍访各地诸侯。三十岁文章有成，历次拜见卿相。虽然身长不满七尺，但是内心豪雄胜过万人。都得到王公大人在气节义理方面的赞许。这些往昔的心迹，怎敢不全部向君侯倾述呢？君侯的创作可以与神明相比，德行能够感动天地。文笔参与造化，学问探究天人之际。希望您能展开笑颜，不因为我只行长揖之礼而拒绝接见。如果一定要用盛宴接待我，放任我清谈高论，请让我每日试写万言，倚马可待就能完成。现在天下人都把君侯看作文章的司命，人物的权衡。一经您的品评题目，就会成为佳士。而现在君侯为什么吝惜门前盈尺之地，不让我白扬眉吐气，激昂直上青云呢？从前王子师做豫州刺史，还没下车，就征召了荀慈明；下车之后，又征召了孔文举。山涛做冀州刺史，甄选提拔了三十多人，有的做了侍中尚书，这些都是先代传为美谈的事。而君侯也曾推荐严协律，让他入朝做了秘书郎。其间崔宗之、房习祖、黎昕、许瑩这些人，有的因为才名被知遇，有的因为清白被赏识。我白每每看到他们感恩抚心，忠义奋发的样子。我白因此感激，知道君侯推诚相待于各位贤士，所以不归依他人，而愿意把身世托付给您这样的国士。倘若急难之际有用得着的地方，敢于献出微薄之躯。况且人不是尧舜，谁能够尽善尽美。我白在谋略筹划方面，怎么能够自夸呢？至于创作写文章，积累成卷轴。那就想要呈献给您听。担心雕虫小技，不合大人的意趣。如果赐予观看这些粗浅的意见，请给我纸笔，以及抄写的人，然后我退居闲静的轩室，缮写清楚后呈送上来。希望像青萍、结绿这样的宝物，能在薛烛、卞和这样的鉴赏家门第增加价值。希望您推荐后学，大力奖掖装饰，这都有赖君侯考虑决定了。</p>
<p class="kindle-cn-para-left">本是欲以文章求知于荊州、却先將荊州人品、極力擡高、以見國士之出不偶、知己之遇當急。至于自述處、文氣騷逸、詞調豪雄、到底不作寒酸求乞態。自是青蓮本色。
</p>
</div>
</body>
</html>