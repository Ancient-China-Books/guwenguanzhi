<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>諸葛亮後出師表</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="ufB9gYEWpUDoACqjY6OltN5">
<div class="chapter" id="chapter">
<h1 class="juan">後漢文</h1>
<h2 class="title">諸葛亮後出師表</h2>
<hr/>
<p class="calibre5">
先帝慮漢賊不兩立、王業不偏安、故託臣以討賊也。<span class="zhu">漢、自謂。賊、謂曹。偏安、謂漢僻處于蜀。 ○伸大義當討。</span>以先帝之明、量臣之才、故知臣伐賊、才弱敵彊也、然不伐賊、王業亦亡、惟坐而待亡、孰與伐之、是故託臣而弗疑也。<span class="zhu">審大勢當討。</span>臣受命之日、寢不安席、食不甘味、思惟北征、宜先入南、故五月渡瀘、深入不毛、并日而食、<span class="zhu">北征四句、解見前表。并日而食、謂兩日惟食一日之供。</span>臣非不自惜也、<span class="zhu">頓挫。</span>顧王業不可偏安於蜀都、故冒危難以奉先帝之遺意、<span class="zhu">應上兩託臣句。</span>而議者謂爲非計。<span class="zhu">時議者多以伐魏爲疑、故有下六段未解之論。</span>今賊適疲於西、<span class="zhu">後主五年、亮攻祁山、南安、天水、安定三郡、皆叛魏應漢、關中響振。</span>又務於東、<span class="zhu">曹休東與吳陸遜戰于石亭、大敗。</span>兵法乘勞、此進趨之時也、<span class="zhu">賊固當討、時又不可失。</span>謹陳其事如左。<span class="zhu">以上作一冒。</span>高帝明並日月、謀臣淵深、然涉險被創、<span class="zhu">昌、 ○創、傷也。</span>危然後安、今陛下未及高帝、謀臣不如良平、<span class="zhu">張良、陳平。</span>而欲以長策取勝、坐定天下、此臣之未解一也。<span class="zhu">此段言不可以坐定取勝。</span>劉繇、王朗、各據州郡、<span class="zhu">劉繇、據河曲。王朗、守魏郡。</span>論安言計、動引聖人、<span class="zhu">論安危、言計策、動引古之聖人。</span>羣疑滿腹、衆難塞胸、<span class="zhu">用人、則妬能嫉賢、羣疑滿于腹內。臨事、則畏首畏尾、衆難塞于胸中。</span>今歲不戰、明年不征、使孫策<span class="zhu">孫權兄。</span>坐大、遂幷江東、<span class="zhu">不務戰征、使孫策坐以致大、江東遂爲其所并。 ○繇朗皆守一隅、以致破敗者。引證蜀事、最切。</span>此臣之未解二也。<span class="zhu">此段言不可以不戰資敵。</span>曹操智計、殊絕於人、其用兵也、髣髴孫吳、<span class="zhu">孫臏、吳起。</span>然困於南陽、<span class="zhu">操與張繡戰于宛、爲流矢所中。</span>險於烏巢、<span class="zhu">袁紹拒操于官渡、輜重萬餘、在故市烏巢。時操糧少、走許避之。</span>危於祁連、<span class="zhu">操征西域、幾危於祁連。</span>偪於黎陽、<span class="zhu">袁譚據黎陽、操用兵吳蜀、譚兵逼迫其後。</span>幾敗北山、<span class="zhu">夏侯淵敗、操爭漢中、運糧北山下數千萬囊、趙雲遇之、乃入營閉門、操引去、雲擂鼓震天、以大弩射之、操軍驚駭、蹂踐墮漢水中。</span>殆死潼關、<span class="zhu">操討馬超韓遂于潼關、操將北渡、與許褚留南岸斷後、超將步騎萬餘人、來奔操軍、矢下如雨、禇白操、乃扶上船。</span>然後僞定一時爾。<span class="zhu">僞定、非真。一時、未久。</span>況臣才弱、而欲以不危而定之、此臣之未解三也。<span class="zhu">此段言難以不危而定。</span>曹操五攻昌霸不下、<span class="zhu">東海昌霸反、操遣劉岱、王忠擊之、不克。</span>四越巢湖不成、<span class="zhu">魏以合肥爲重鎮、其東南巢湖在焉、孫權圍合肥、魏自湖入淮、軍合肥者數矣。</span>任用李服而李服圖之、<span class="zhu">圖、謂轉謀操也。其事未詳。</span>委任夏侯而夏侯敗亡、<span class="zhu">操留夏侯淵守北邊、爲先主所殺。</span>先帝每稱操爲能、猶有此失、況臣駑下、何能必勝、此臣之未解四也。<span class="zhu">此段言難以庸才取勝。</span>自臣到漢中、<span class="zhu">時亮率軍北駐漢山。</span>中間朞年耳、然喪<span class="zhu">喪字、貫至一千餘人。</span>趙雲陽羣馬玉閻芝丁立白壽劉郃<span class="zhu">合、</span>鄧銅等及曲長屯將七十餘人、<span class="zhu">曲、部曲也。</span>突將無前、<span class="zhu">衝突之將、無有敵者。</span>賨<span class="zhu">叢、</span>叟青羌、<span class="zhu">皆亮南征所得渠率。</span>散騎武騎、<span class="zhu">皆騎兵。</span>一千餘人、<span class="zhu">以上乃計其士卒物故也。</span>此皆數十年之內、所糾合四方之精銳、非一州之所有、若復數年、則損三分之二也、當何以圖敵、此臣之未解五也。<span class="zhu">此段言緩之則無人、難以圖敵。</span>今民窮兵疲、而事不可息、事不可息、則住與行、<span class="zhu">謂守與戰。</span>勞費正等、而不及早圖之、欲以一州之地、與賊持久、此臣之未解六也。<span class="zhu">此段言不早圖則兵疲、難以持久。 ○六未解俱用反說、駁倒羣議、獨伸己見。文勢層疊、意思慷慨。</span>夫難平者事也、<span class="zhu">頓一句、起下。</span>昔先帝敗軍於楚、<span class="zhu">先主十二年、劉璋降、先主跨有荊益、操恐先主據襄陽、將精兵五千追之、及于當陽之長坂、先主乃棄妻子走。</span>當此時、曹操拊手、謂天下已定、<span class="zhu">操當興。</span>然後先帝東連吳越、<span class="zhu">赤壁破曹。</span>西取巴蜀、<span class="zhu">進兵圍成都、取劉璋。</span>舉兵北征、夏侯授首、<span class="zhu">斬夏侯淵。</span>此操之失計、而漢事將成也。<span class="zhu">漢又當興、是操之事難料。</span>然後吳更違盟、關羽毀敗、<span class="zhu">孫權遣呂蒙襲關、定荊州。</span>秭<span class="zhu">子、</span>歸蹉跌、<span class="zhu">秭歸、地名。先主痛關之亡、奮力復仇、又爲陸遜所敗。</span>曹丕稱帝、<span class="zhu">操子丕廢獻帝爲山陽公、自稱帝。 ○漢又忽敗、是漢之事難料。</span>凡事如是、難可逆料。<span class="zhu">兩舉先主曹操難料之事、見今事亦難料、正與上六未解相照。</span>臣鞠躬盡力、死而後已、至於成敗利鈍、非臣之明所能逆覩也。<span class="zhu">一篇意思、全在此處收結。忠肝義膽、照耀簡編。</span>
</p>
<p class="kindle-cn-para-left">時曹休爲吳所敗、魏兵東下、關中虛弱、孔明欲出兵擊魏、羣臣多以爲疑、乃上此疏、伸討賊之義、盡託孤之責、以教萬世之爲人臣者。鞠躬盡力、死而後已之言、凜然與日月爭光。前表開導昏庸、後表審量形勢、非抱忠貞者不欲言、非懷經濟者不能言也。
</p>
</div>
</body>
</html>