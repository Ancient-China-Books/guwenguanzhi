<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>吳許越成左傳·哀公元年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uZo6dDA2wauChGTT2OqlCZA">
<div class="chapter" id="chapter">
<h1 class="juan">左傳·哀公元年</h1>
<h2 class="title">吳許越成</h2>
<hr/>
<p class="calibre5">吳王夫<span class="zhu">扶、</span>差、敗越于夫椒、報檇<span class="zhu">醉、</span>李也。<span class="zhu">夫椒、吳縣西南太湖中椒山。檇李、今嘉興檇李城。定公十四年、越敗吳于檇李、闔廬傷足而死。至是夫差所謂三年乃報越也。</span>遂入越。越子<span class="zhu">勾踐。</span>以甲楯<span class="zhu">閏上聲、</span>五千、保于會<span class="zhu">膾、</span>稽。<span class="zhu">會稽、越山名。</span>使大夫種因吳太宰嚭、<span class="zhu">痞、 ○種、越大夫名。嚭、故楚臣、奔吳爲太宰。寵幸于夫差、故種因之。</span>以行成。<span class="zhu">求成于吳。</span>吳子將許之、伍員<span class="zhu">云、 ○子胥也。</span>曰、不可。<span class="zhu">二字斷。</span>臣聞之、樹德莫如滋、去<span class="zhu">上聲、</span>疾莫如盡。<span class="zhu">人之植德、如植木焉、欲其滋長。人之去惡、如治病然、欲其淨盡。○先徵之格言、重下句。</span>昔有過<span class="zhu">歌、</span>澆<span class="zhu">堯去聲、</span>殺斟灌以伐斟鄩、<span class="zhu">尋、</span>滅夏后相。<span class="zhu">去聲、 ○過、國名。澆、寒浞子。二斟、夏同姓諸侯。相、啓之孫。羿逐帝相依二斟。寒浞篡羿、因其室、生澆及豷、封澆于過、封豷于戈。浞使澆滅二斟、殺帝相。</span>后緡<span class="zhu">民、</span>方娠、<span class="zhu">震、 ○后緡相妻、有仍國之女。娠、懷身也。</span>逃出自竇、歸于有仍、<span class="zhu">自穴逃出、而歸于父母家。</span>生少<span class="zhu">去聲、</span>康焉。<span class="zhu">生遺腹子、是爲少康。</span>爲仍牧正、惎<span class="zhu">忌、</span>澆能戒之、<span class="zhu">及壯爲有仍牧官之長。惎、毒也。以澆爲毒害、能戒備之。</span>澆使椒求之、<span class="zhu">椒、澆臣。求少康欲殺之。</span>逃奔有虞、<span class="zhu">舜後封國。</span>爲之庖正、以除其害。<span class="zhu">庖正、掌膳羞之官。除、免也。賴此以得免其害。</span>虞思于是妻<span class="zhu">去聲、</span>之以二姚、而邑諸綸、<span class="zhu">思、虞君名。以二女妻少康。姚、虞姓。淪、虞邑。</span>有田一成、有衆一旅、<span class="zhu">方十里爲成、五百人爲旅。</span>能布其德而兆其謀、<span class="zhu">兆、始也。</span>以收夏衆、撫其官職。<span class="zhu">收拾夏之遺民、撫循夏之官職。</span>使女艾諜<span class="zhu">牒、</span>澆、使季杼誘豷。<span class="zhu">戲、 ○女艾、少康臣。諜、候也。諜候澆之間隙。季杼、少康子。豷、澆弟、以計引誘之。</span>遂滅過、戈、<span class="zhu">滅澆于過、滅豷于戈。</span>復禹之績。祀夏配天、不失舊物。<span class="zhu">恢復禹之功績、祀夏祖宗、以配上帝、不失禹之天下。○次證之往事、以申明去疾莫如盡之故。</span>今吳不如過、而越大於少康。<span class="zhu">兩兩相較、警醒剴切。</span>或將豐之、不亦難<span class="zhu">去聲、</span>乎。<span class="zhu">言與越成、是使越豐大、必爲吳難。 ○不可者一。</span>句踐能親而務施、<span class="zhu">一層。</span>施不失人、親不棄勞、<span class="zhu">二層。</span>與我同壤、<span class="zhu">三層。</span>而世爲仇讎、<span class="zhu">四層。</span>於是乎克而弗取、將又存之、違天而長<span class="zhu">掌。</span>寇讎。<span class="zhu">天與不取、故曰違天。</span>後雖悔之、不可食已。<span class="zhu">食、猶食言之食。言欲食此悔、亦無及已。 ○不可者二。</span>姬之衰也、日可俟也。<span class="zhu">吳與周同姓。而姬姓之衰、可計日而待。 ○泛一句。</span>介在蠻夷、而長寇讎、以是求伯、<span class="zhu">霸、</span>必不行矣。<span class="zhu">況吳介居蠻夷、而滋長寇讎、自保且不能、安能圖霸。以吳子喜遠功、又以求伯動之。 ○不可者三。</span>弗聽。<span class="zhu">惑于宰嚭、而使越成。</span>退而告人曰、越十年生聚、而十年教訓、二十年之外、吳其爲沼乎。<span class="zhu">生民聚財、富而後教、吳必爲越所滅。而宮室廢壞、當爲汙池。 ○直是目見、非爲懸斷。</span></p>
<p class="kindle-cn-para-left">寫少康詳、寫勾踐略、而寫少康、正是寫勾踐處。此古文以賓作主法也。後分三段、發明不可二字之義、最爲曲折詳盡。曾不覺悟、卒許越成、不得已退而告人、說到吳其爲沼、真感憤無聊、聲斷氣絕矣。</p>
</div>
</body>
</html>