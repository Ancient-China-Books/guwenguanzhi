<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>宋玉對楚王問楚辭</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="ujuYvRfoxzr7IzHjMGl2Gm3">
<div class="chapter" id="chapter">
<h1 class="juan">楚辭</h1>
<h2 class="title">宋玉對楚王問</h2>
<hr/>
<p class="calibre5">
楚襄王問於宋玉<span class="zhu">屈原弟子、爲楚大夫。</span>曰、先生其有遺行與、何士民衆庶不譽之甚也。<span class="zhu">遺、缺失也。&#160;○問得有風致。</span>宋玉對曰、唯、<span class="zhu">一應。</span>然、<span class="zhu">再應。</span>有之。<span class="zhu">三應。&#160;○連下三應、極力摹神。</span>願大王寬其罪、使得畢其辭。<span class="zhu">入三語、委婉。</span>客有歌於郢<span class="zhu">潁、</span>中者、<span class="zhu">郢、楚都。</span>其始曰下里巴人、<span class="zhu">最下曲名。</span>國中屬<span class="zhu">祝、</span>而和者數千人。<span class="zhu">屬、聚也。&#160;○和者甚衆。</span>其爲陽阿薤<span class="zhu">械、</span>露、<span class="zhu">次下曲名。</span>國中屬而和者數百人。<span class="zhu">和者亦衆。</span>其爲陽春白雪、<span class="zhu">高曲之名。</span>國中屬而和者、不過數十人。<span class="zhu">和者已寡。&#160;○數十人、加不過字、妙。</span>引商刻羽、雜以流徵、<span class="zhu">紙、&#160;○五音協律、最高之曲。</span>國中屬而和者、不過數人而已。<span class="zhu">和者甚寡。&#160;○數人、又加而已字、妙。</span>是其曲彌高、其和彌寡。<span class="zhu">總上四段。</span>故鳥有鳳、而魚有鯤。<span class="zhu">總下二段。&#160;○已上先開後總、此先總后開、法變。</span>鳳凰上擊九千里、絕雲霓、負蒼天、足亂浮雲、翱翔乎杳冥之上。<span class="zhu">杳冥、絕遠也。&#160;○寫鳳凰下如許語。</span>夫藩籬之鷃、<span class="zhu">晏、</span>豈能與之料天地之高哉。<span class="zhu">鷃、鵪鶉也。&#160;○寫鷃只下藩籬二字。</span>鯤魚朝發崐崙之墟、暴<span class="zhu">僕、</span>鬐<span class="zhu">奇、</span>於碣<span class="zhu">傑、</span>石、暮宿於孟諸。<span class="zhu">崐崙山、在西北、去嵩山五萬里。暴、露也。魚之鬚鬣曰鬐。碣石、近海山名、在冀北。孟諸、藪澤名、在梁國睢陽縣東北。&#160;○寫鯤魚下如許語。</span>夫尺澤之鯢、<span class="zhu">倪、</span>豈能與之量江海之大哉。<span class="zhu">寫鯢只下尺澤二字。&#160;○先喻之以歌、言行高不合于俗。又喻之以物、言品高俗不能知。唯俗不能知、所以不合于俗也。下撇然轉入正意作結、緊陗。</span>故非獨鳥有鳳而魚有鯤也、<span class="zhu">上用一故字轉、此又用一故字轉、章法奇妙。</span>士亦有之。夫聖人瑰<span class="zhu">規、</span>意琦行、超然獨處、世俗之民、又安知臣之所爲哉。<span class="zhu">瑰、偉也。琦、美也。&#160;○與上一樣、寫法佳妙。</span>
</p>
<p class="kindle-cn-para-left">意想平空而來、絕不下一實筆、而騷情雅思、絡繹奔赴、固軼羣之才也。夫聖人一段、單筆短掉、不說盡、不說明、尤妙。
</p>
</div>
</body>
</html>