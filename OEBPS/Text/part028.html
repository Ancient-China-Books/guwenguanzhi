<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-子產告范宣子輕幣左傳‧襄公二十四年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="UGI00-32d3d1ac1f0840919359b481161d7773">
<div class="chapter" id="chapter">
<h1 class="juan">左傳‧襄公二十四年</h1>
<h2 class="title">子產告范宣子輕幣</h2>
<hr/>
<p class="calibre5">范宣子<span class="zhu">晉士匄。</span>爲政、<span class="zhu">將中軍。執國政。</span>諸侯之幣重。<span class="zhu">諸侯朝貢于晉者、其幣增重。幣、禮儀也。</span>鄭人病之。<span class="zhu">病、患也。</span>二月、鄭伯<span class="zhu">簡公。</span>如晉。子產寓書於子西、以告宣子。<span class="zhu">寓、寄也。子西相鄭伯如晉、故子產寄書與子西、以勸告宣子。</span>曰、子爲晉國、<span class="zhu">爲晉執政。 ○只此四字、落筆便妙。</span>四鄰諸侯、<span class="zhu">牽引四鄰、妙。</span>不聞令德、而聞重幣、<span class="zhu">不聞有善德、但聞增重諸侯之幣。 ○先提令德、引起令名。</span>僑<span class="zhu">子產名。</span>也惑之。僑聞君子長<span class="zhu">掌、</span>國家者、非無賄<span class="zhu">毀、</span>之患、而無令名之難。<span class="zhu">賄、財也。令名、善譽也。 ○賄字、從重幣推出。令名、從令德推出。 ○二句、是一篇主意。</span>夫諸侯之賄、聚於公室、則諸侯貳。<span class="zhu">斂諸國之財、而積聚于晉之公室、則諸侯離心于晉。</span>若吾子賴之、則晉國貳。<span class="zhu">若汝自利賴其財、而私入于己、則晉人離心于汝。</span>諸侯貳則晉國壞、<span class="zhu">晉不能保國。</span>晉國貳則子之家壞、<span class="zhu">汝不能保家。</span>何沒沒也。<span class="zhu">何其沉溺而不反也。</span>將焉用賄。<span class="zhu">賄之爲禍如此、將安用之。 ○此段申非無賄之患句。</span>夫令名、德之輿也。<span class="zhu">有德者、必以令名爲輿、始能遠及。</span>德、國家之基也。<span class="zhu">有國者、必以令德爲基、始能自立。</span>有基無壞、<span class="zhu">有德以爲基、故國家不壞。 ○一壞字、應上兩壞字。</span>無亦是務乎。<span class="zhu">無亦以是令名爲先務乎。 ○從名轉德、從德轉國家、從國家轉無壞、筆筆轉、筆筆應。</span>有德則樂、<span class="zhu">洛、</span>樂則能久。<span class="zhu">務令名在有德、有德則樂與人同、而能久居其位。</span>詩云、樂只君子、邦家之基。有令德也夫。<span class="zhu">小雅之詩。言君子有德可樂、則能立國之基、使之長久。有令德之謂也夫。 ○引詩證德爲國家之基。</span>上帝臨女、<span class="zhu">汝、</span>無貳爾心。有令名也夫。<span class="zhu">大雅之詩。言上帝鑒臨武王之德、則下民無敢有離貳之心。有令名之謂也夫。 ○引詩證名爲德之輿。一貳字、應上四貳字。 ○此段申無令名之難句。</span>恕思以明德、則令名載而行之、是以遠至邇安。<span class="zhu">以恕存心、而自明其德、則自然有令名以爲之輿。而載是德以行于世、所以遠者聞風而至、近者賴德而安、爲國家之基也。 ○又合德與名、雙收一筆、遒緊。</span>毋寧使人謂子、子實生我、而謂子浚我以生乎。<span class="zhu">毋寧、寧也。寧可使人議論吾子、以爲子實能生養我民。而可謂子取民以自養乎。 ○以賄與令名二者、比並言之、語絕波陗、又疊用三子字、尤有態。</span>象有齒以焚其身、賄也。<span class="zhu">焚、斃也。象因有齒以殺身、以齒之有賄故耳。 ○指賄字作結、仍收到重幣上。見有賄非但國壞家壞、而且身亦壞也。是危語、亦是冷語。</span>宣子說、<span class="zhu">悅、</span>乃輕幣。</p>
<p class="kindle-cn-para-left">劈起將令德令名與重幣對較、持論正大。其寫德名處、作讚歎語。寫重幣處、作危激語。迴環往復、剴切詳明。宜乎宣子之傾心而受諫也。</p>
</div>
</body>
</html>
