<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>駒支不屈於晉左傳·襄公十四年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body class="calibre" id="SJGS0-32d3d1ac1f0840919359b481161d7773">
<div class="chapter" id="chapter">
<h1 class="juan">左傳·襄公十四年</h1>
<h2 class="title">駒支不屈於晉</h2>
<hr/>
<p class="calibre5">會于向。<span class="zhu">晉會諸侯于向、爲吳謀楚。</span>將執戎子駒支。<span class="zhu">戎、四嶽之後、姜姓。駒支、戎子名。</span>范宣子<span class="zhu">晉士匄。</span>親數<span class="zhu">上聲、</span>諸朝。<span class="zhu">執之何名、乃于未會前一日、數其罪而責之。朝、會向之朝位也。</span>曰、來、姜戎氏。<span class="zhu">先呼來、次呼姜戎氏、便是相陵口角。</span>昔秦人迫逐乃祖吾離於瓜州、<span class="zhu">乃、汝也。吾離、戎祖名、昔爲秦穆公迫而逐之。瓜州、今燉煌地。</span>乃祖吾離被<span class="zhu">披、</span>苫<span class="zhu">閃平聲、</span>蓋、<span class="zhu">合、</span>蒙荊棘、以來歸我先君。<span class="zhu">苫蓋、白茅也。無衣、故被苫蓋、無居、故蒙荆棘。先君、謂惠公。 ○極寫其流離困苦之狀、以出戎醜。</span>我先君惠公有不腆<span class="zhu">忝、</span>之田、與女<span class="zhu">汝、</span>剖分而食之。<span class="zhu">腆、厚也。中分爲剖。 ○寫加恩于戎、非復尋常、宜後世報答不已</span>。今諸侯之事我寡君、不如昔者、<span class="zhu">諸侯事晉、不比昔日。</span>蓋言語漏洩、則職女之由。<span class="zhu">職、主也。戎與晉同壤、盡知晉政闕失。是言語漏洩于諸侯、由汝戎實主之。不然、今日諸侯之事晉、何遂不如昔日乎。 ○懸空坐他罪名。</span>詰<span class="zhu">乞、</span>朝之事、<span class="zhu">詰朝、明日也。事、謂會事。</span>爾無與<span class="zhu">去聲、</span>焉。與、將執女。<span class="zhu">寫得聲色俱厲、令人難受。</span>對曰、昔秦人負恃其衆、貪於土地、逐我諸戎。<span class="zhu">秦恃強而欲得土地、所以逐我。 ○此辨戎祖被逐、則秦人實惡、非戎之醜。</span>惠公蠲<span class="zhu">涓、</span>其大德、謂我諸戎、是四嶽之裔<span class="zhu">異、</span>冑也、毋是翦棄。<span class="zhu">蠲、明也。四嶽、堯時方伯。裔胄、後嗣也。翦棄、滅絕也。 ○此辨惠公加德于戎、乃因戎本聖裔、禮應存恤、不爲特惠。</span>賜我南鄙之田、狐狸所居、豺狼所嘷、<span class="zhu">豪、</span>我諸戎除翦其荊棘、驅其狐狸豺狼、以爲先君不侵不叛之臣、至於今不貳。<span class="zhu">賜我之田、荒穢僻野、非人所止。我力爲驅除而處之、以臣事晉之先君。不內侵、亦不外叛、至於今日、不敢攜貳。&nbsp;○此辨晉剖分之田、至爲敝惡、戎自開墾、非受實惠。</span>昔文公與秦伐鄭、秦人竊與鄭盟而舍戍<span class="zhu">恕、</span>焉、<span class="zhu">舍、留也。僖三十年、秦晉圍鄭、鄭使燭之武見秦君、秦私與鄭盟、而留杞子等戍鄭而還。</span>於是乎有殽之師。<span class="zhu">僖三十三年、晉敗秦師於殽。</span>晉禦其上、戎亢其下、秦師不復、我諸戎實然。<span class="zhu">當殽之戰、晉遏秦兵于上、戎當秦兵于下。秦師無隻輪返、我諸戎效力攻秦、實使之然。&nbsp;○此辨戎大有功于晉、亦足云報。</span>譬如捕鹿、晉人角之、諸戎掎<span class="zhu">雞上聲、</span>之、與晉踣<span class="zhu">同仆、</span>之、<span class="zhu">譬如逐鹿、晉執其角以禦上、戎戾其足以亢下、是戎與晉同斃此鹿也。 ○一喻入情。</span>戎何以不免。<span class="zhu">戎有功如此、何故尚不免于罪乎。 ○問得妙。</span>自是以來、晉之百役、與我諸戎相繼於時、以從執政、猶殽志也、豈敢離逷。<span class="zhu">剔、 ○自敗秦以來、晉凡百征討之役、戎皆相繼以從執政之使令。猶從戰于殽、無變志也。豈敢有離貳逷遠之心。&nbsp;○此辨戎之報晉、不止殽師一役、至于百役、不可勝數。以足上至于今不貳意。</span>今官之師旅、無乃實有所闕、以攜諸侯、而罪我諸戎。<span class="zhu">今晉之將帥、或自有闕失、以攜貳諸侯之心、而乃罪及我諸戎。 ○此辨諸侯事晉不如昔者、乃晉實有闕、與我諸戎無干。</span>我諸戎飲食衣服、不與華同、贄幣不通、言語不達、何惡之能爲。<span class="zhu">惡、指漏洩言語以害晉。 ○此辨言語洩漏、職汝之由。言戎與華不相習、非但不敢爲惡、亦不能爲惡。</span>不與於會、亦無瞢<span class="zhu">孟、</span>焉。<span class="zhu">瞢、悶也。我不與會、亦無所悶。 ○此辨詰朝之事、爾無與焉。言我亦不願與會也。說得雪淡、妙。</span>賦青蠅而退。<span class="zhu">青蠅、詩小雅篇名。賦是詩者、取愷悌君子無信讒言之意。蓋譏宣子信讒言也。退、去、不與會也。</span>宣子辭焉。使卽事於會、<span class="zhu">辭、謝也。宣子自知失責、故謝戎子、而使就諸侯之會。</span>成愷悌也。<span class="zhu">欲成愷悌君子之名。&nbsp;○結出宣子心內事、妙。</span></p>

<p class="kindle-cn-para-left">宣子責駒支之言、怒氣相陵、驟不可犯。駒支逐句辨駁、辭婉理直。宣子一團興致、爲之索然。真詞令能品。</p>
</div>
</body>
</html>
