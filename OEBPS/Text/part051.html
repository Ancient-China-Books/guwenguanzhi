<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-鄭伯克段于鄢穀梁傳·隱公元年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uxdtt44PCDHePaDyuEywR7H">
<div class="chapter" id="chapter">
<h1 class="juan">穀梁傳·隱公元年</h1>
<h2 class="title">鄭伯克段于鄢</h2>
<hr/>
<p class="calibre5">
      克者何、能也。何能也、能殺也。<span class="zhu">一語誅心。</span>何以不言殺、見段之有徒衆也。<span class="zhu">段有徒衆、不易殺也。不易殺而卒殺之、故曰能殺。</span>段、鄭伯弟也。何以知其爲弟也、殺世子母弟目君、<span class="zhu">母弟、同母弟也。目君、謂稱鄭伯。</span>以其目君、知其爲弟也。段、弟也而弗謂弟、公子也而弗謂公子、貶之也。段失子弟之道矣。<span class="zhu">所以貶。</span>賤段而甚鄭伯也。<span class="zhu">賤段、謂不稱公子及弟。甚鄭伯、謂目君也。 ○一語綰前後、有力。</span>何甚乎鄭伯、甚鄭伯之處心積慮、成于殺也。<span class="zhu">段恃寵驕恣、彊足當國、鄭伯不能防閑以禮、教訓以道、縱成其惡、終致大辟。處心積慮、志欲殺弟。 ○一句斷盡。</span>于鄢、遠也、猶曰取之其母之懷中而殺之云爾、甚之也。<span class="zhu">鄭伯之殺段、蓋追恨姜氏愛段惡己也。讀之使人墮淚。</span>然則爲鄭伯者宜奈何。緩追逸賊、親親之道也。<span class="zhu">設處得甚妙。</span>
</p>
<p class="kindle-cn-para-left">鄭伯以惡養天倫、使陷于罪、因以剪之。春秋推見至隱、首誅其意、以正人心。穀梁只處心積慮四字、已發透經義、核于他傳。</p>
</div>
</body>
</html>