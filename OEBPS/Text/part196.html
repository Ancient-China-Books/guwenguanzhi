<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>三槐堂銘蘇軾</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uJI7EJADP4JDsTLS7RwT7W3">
<div class="chapter" id="chapter">
<h1 class="juan">蘇軾</h1>
<h2 class="title">三槐堂銘</h2>
<hr/>
<p class="calibre5">天可必乎？賢者不必貴，仁者不必壽。天不可必乎？仁者必有後。二者將安取衷哉？<span class="zhu">入手便作疑詞，文勢曲折。</span>吾聞之申包胥<span class="zhu">楚人。</span>曰：「人定者勝天，天定亦能勝人。」<span class="zhu">引證。</span>世之論天者，皆不待其定而求之，故以天為茫茫。善者以怠，惡者以肆。盜跖之壽，孔、顏之厄，此皆天之未定者也。<span class="zhu">判斷極得。</span>松柏生於山林，其始也，困於蓬蒿，厄於牛羊，而其終也，貫四時、閱千歲而不改者，其天定也。<span class="zhu">即物以驗之。</span>善惡之報，至於子孫，則其定也久矣。<span class="zhu">不必待其已報而後定。</span>吾以所見所聞考之，而其可必也審矣。<span class="zhu">此句便是入題筆勢。</span>國之將興，<span class="zhu">暗指宋。</span>必有世德之臣厚施而不食其報，<span class="zhu">暗指晉國。</span>然後其子孫能與守文太平之主共天下之福。<span class="zhu">暗指魏國。○先虛虛說起。</span></p>
<p class="calibre5">故兵部侍郎晉國王公，<span class="zhu">王祐。</span>顯於漢、周之際，歷事太祖、太宗，文武忠孝，<span class="zhu">厚施。</span>天下望以為相，而公卒以直道不容於時。<span class="zhu">不食其報。</span>蓋嘗手植三槐於庭，曰：「吾子孫必有為三公者。」<span class="zhu">未定之天。</span>已而其子魏國文正公，<span class="zhu">王旦。</span>相真宗皇帝於景德、祥符<span class="zhu">俱年號。</span>之間，<span class="zhu">既定之天。</span>朝廷清明、天下無事之時，享其福祿榮名者十有八年。<span class="zhu">與守文太平之主共天下之福。</span>今夫寓物於人，明日而取之，有得有否。<span class="zhu">跌宕。</span>而晉公修德於身，責報於天，取必於數十年之後，如持左契，交手相付，吾是以知天之果可必也。<span class="zhu">前言「其可必也審矣」，此言「天之果可必也」，正是決詞，以應「天可必乎」之說。轉盼有情。</span></p>
<p class="calibre5">吾不及見魏公，而見其子懿敏公。<span class="zhu">王素。○寫世德子孫，故又添出一世。</span>以直諫事仁宗皇帝，出入侍從將帥三十餘年，位不滿其德。天將復興王氏也歟？何其子孫之多賢也？<span class="zhu">此言王氏之得天未已。意思唱歎不盡。</span>世有以晉公比李栖筠<span class="zhu">雲。○唐人。</span>者，<span class="zhu">請李棲筠作陪。</span>其雄才直氣，真不相上下。<span class="zhu">且說同。</span>而栖筠之子吉甫、其孫德裕，功名富貴略與王氏等。<span class="zhu">且說同。</span>而忠恕仁厚，不及魏公父子。<span class="zhu">請李棲筠，乃只為此句也。</span>由此觀之，王氏之福，蓋未艾也。<span class="zhu">此又借一相近人出色一番。</span></p>
<p class="calibre5">懿敏公之子鞏<span class="zhu">拱。</span>與吾遊，<span class="zhu">又添出一世。</span>好德而文，以世其家，吾以是銘之。<span class="zhu">收結勁健。</span>銘曰：嗚呼休哉！魏公之業，與槐俱萌，封植之勤，必世乃成。既相真宗，四方砥平，歸視其家，槐陰滿庭。吾儕小人，朝不及夕，相時射利，皇卹厥德？庶幾僥倖，不種而獲。不有君子，其何能國。王城之東，晉公所廬，鬱鬱三槐，惟德之符。嗚呼休哉！<span class="zhu">銘意言種槐即是種德。</span></p>
<p class="kindle-cn-para-left">起手以「可必」、「不可必」兩設疑局，作詰問體。次乃說出有未定之天，有一定之天，歷世數來，乃見人事既盡，然後可以取必於天心。此長公作銘微意。王氏勳業，與槐俱萌，實與此文而俱永。</p>
</div>
</body>
</html>
