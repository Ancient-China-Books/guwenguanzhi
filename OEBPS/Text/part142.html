<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-祭十二郎文韓愈</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="ucFoQdhuw4IgEuKnSaiqit7">
<div class="chapter" id="chapter">
<h1>祭十二郎文</h1>
<hr/><h2>韓愈</h2>
<p class="calibre5">
年月日、<span class="zhu">或作貞元十九年、五月、二十六日。</span>季父愈、聞汝喪之七日、乃能銜哀致誠、使建中遠具時羞之奠、告汝十二郎之靈。<span class="zhu">七日乃能者、以所報月日不同、欲審其實、故遲遲若此。建中、人名。十二郎、名老成、公兄韓介之子、韓會之繼子也。</span>嗚呼、吾少孤。<span class="zhu">大歷五年、公父仲卿卒、公時三歲。 ○從自說起。</span>及長、不省所怙、<span class="zhu">小雅、無父何怙。</span>惟兄嫂是依。<span class="zhu">兄韓會、嫂鄭夫人、卽十二郎父母。公于郎、雖叔姪、猶兄弟。其情誼盡在此。</span>中年、兄歿南方、吾與汝俱幼。<span class="zhu">大歷十二年、五月、起居舍人韓會、坐宰相元載黨與、貶爲韶州刺史、尋卒于官。公時年十一、從至貶所。 ○始入十二郎、只俱幼二字、已不勝酸楚。</span>從嫂歸葬河陽。旣又與汝就食江南。<span class="zhu">建中二年、中原多故、公避地江左、家于宣州。</span>零丁孤苦、未嘗一日相離也。<span class="zhu">一段敍幼時相依。</span>吾上有三兄、皆不幸早世。承先人後者、在孫惟汝、在子惟吾。兩世一身、形單影隻。<span class="zhu">寫盡零丁孤苦。</span>嫂嘗撫汝指吾而言曰、韓氏兩世、惟此而已。<span class="zhu">引嫂言、尤悲慘不堪。</span>汝時尤小、當不復記憶。<span class="zhu">上說俱幼、此又略分。</span>吾時雖能記憶、亦未知其言之悲也。<span class="zhu">雖略分、又不甚分、妙妙。 ○一段、敍叔姪二人、關係韓氏甚重。</span>吾年十九、始來京城。<span class="zhu">貞元二年、公自宣州遊京師。 ○與郎別。</span>其後四年、而歸視汝。<span class="zhu">與郎會。</span>又四年、吾往河陽省墳墓、<span class="zhu">與郎別。</span>遇汝從嫂喪來葬。<span class="zhu">與郎會。</span>又二年、吾佐董丞相於汴州、<span class="zhu">貞元十三年、董晉帥汴州。 ○與郎別。</span>汝來省吾。<span class="zhu">與郎會。</span>止一歲、請歸取其孥。<span class="zhu">孥、妻子也。 ○與郎別。</span>明年、丞相薨、吾去汴州、汝不果來。<span class="zhu">與郎不復會。</span>是年、吾佐戎徐州。<span class="zhu">是歲張建封辟公爲徐州節度推官。 ○與郎別。</span>使取汝者始行、吾又罷去、汝又不果來。<span class="zhu">十六年五月、張建封卒、公西歸洛陽。 ○與郎不復會。</span>吾念汝從於東、東亦客也、不可以久。圖久遠者、莫如西歸。將成家而致汝。<span class="zhu">圖與郎長會。</span>嗚呼、孰謂汝遽去吾而歿乎。<span class="zhu">與郎永別不會。 ○自吾年十九以下、追憶其離合之不常、卒不可合而遽死。意只是平平、讀之自不覺酸楚。</span>吾與汝俱少年、以爲雖暫相別、終當久相與處。故捨汝而旅食京師、以求斗斛之祿。<span class="zhu">承寫相離之故。</span>誠知其如此、雖萬乘之公相、吾不以一日輟汝而就也。<span class="zhu">真言斷腸。</span>去年、孟東野往、吾書與汝曰、吾年未四十、而視茫茫、而髮蒼蒼、而齒牙動搖。念諸父與諸兄、皆康彊而早世、如吾之衰者、其能久存乎。吾不可去、汝不肯來、恐旦暮死、而汝抱無涯之戚也。<span class="zhu">倒跌起下。</span>孰謂少者歿而長者存、彊者夭而病者全乎。嗚呼、其信然邪、其夢邪、其傳之非其真邪。<span class="zhu">承上發出一段疑信。惝怳光景、下分承一段疑、一段信。</span>信也、吾兄之盛德而夭其嗣乎。汝之純明而不克蒙其澤乎。少者彊者而夭歿、長者衰者而存全乎。未可以爲信也。<span class="zhu">一段從信轉到疑。</span>夢也、傳之非其真也、東野之書、耿蘭<span class="zhu">家人名。</span>之報、何爲而在吾側也。嗚呼、其信然矣、吾兄之盛德而夭其嗣矣。汝之純明宜業其家者、不克蒙其澤矣。<span class="zhu">一段從疑到信。</span>所謂天者誠難測、而神者誠難明矣。所謂理者不可推、而壽者不可知矣。<span class="zhu">言其不應死而死、卒歸咎于天、與神、與理、哀傷之至也。</span>雖然、吾自今年來、蒼蒼者、或化而爲白矣。動搖者、或脫而落矣。毛血日益衰、志氣日益微、幾何不從汝而死也。<span class="zhu">此言己亦不可必、回顧前寄孟東野書上意。</span>死而有知、其幾何離。其無知、悲不幾時、而不悲者無窮期矣。<span class="zhu">言有知、不久與郎復會。若無知、悲日無多。而不悲者、終古無盡時。蓋以生知悲、死不知悲也。 ○達生之言。可括蒙莊一部。</span>汝之子始十歲。<span class="zhu">謂湘也。</span>吾之子始五歲、<span class="zhu">謂昶也。</span>少而彊者不可保、如此孩提者、又可冀其成立邪。嗚呼哀哉、嗚呼哀哉。<span class="zhu">忽然于郎前寫自家不保、忽然又于郎後寫二子不保、文情絕妙。</span>汝去年書云、比得軟腳病、往往而劇。<span class="zhu">極、 ○劇、甚也。</span>吾曰是疾也、江南之人、常常有之、未始以爲憂也。嗚呼、其竟以此而殞其生乎、抑別有疾而致斯乎。<span class="zhu">此段伏下汝病吾不知時句。</span>汝之書、六月十七日也。<span class="zhu">上言病。下言歿。一句接、無痕。</span>東野云、汝歿以六月二日、耿蘭之報無月日、蓋東野之使者、不知問家人以月日。如耿蘭之報、不知當言月日。<span class="zhu">言耿蘭之報、所以無月日者、由其不知報告之體、當具月日以報也。</span>東野與吾書、乃問使者、使者妄稱以應之耳、其然乎、其不然乎。<span class="zhu">此段伏下汝歿吾不知日句。</span>今吾使建中祭汝、弔汝之孤、與汝之乳母。彼有食可守、以待終喪、則待終喪而取以來。如不能守以終喪、則遂取以來。其餘奴婢、並令守汝喪。吾力能改葬、終葬汝於先人之兆、然後惟其所願。<span class="zhu">此告之欲處置其身後、以慰死者之心。意到筆隨、不覺其詞之刺刺也。</span>嗚呼、<span class="zhu">自此以下、一往慟哭而盡。</span>汝病吾不知時、汝歿吾不知日、生不能相養以共居、歿不能撫汝以盡哀、斂不憑其棺、窆<span class="zhu">貶去聲、</span>不臨其穴。<span class="zhu">窆、下棺也。</span>吾行負神明、而使汝夭。不孝不慈、而不得與汝相養以生、相守以死。一在天之涯、一在地之角。生而影不與吾形相依、死而魂不與吾夢相接。吾實爲之、其又何尤。彼蒼者天、曷其有極。<span class="zhu">更不能分句、何況分段、分字。直是一慟而盡。</span>自今以往、吾其無意於人世矣。<span class="zhu">宕一句、起下。</span>當求數頃之田於伊潁之上、<span class="zhu">伊、潁、二水名。</span>以待餘年。教吾子與汝子、幸其成、長吾女與汝女、待其嫁、如此而已。<span class="zhu">教子嫁女、又慰死者之心、自是天理人情中體貼出來。</span>嗚呼、言有窮而情不可終、汝其知也邪、其不知也邪。<span class="zhu">總結、更復惝怳。</span>嗚呼哀哉。尚饗。
</p>
<p class="translation">某年某月某日，季父韩愈，听到你去世的消息已经七天了，才能含着悲哀表达诚意，派建中远道准备应时的美食供品，告诉你十二郎的灵魂。唉！我从小失去父亲，长大后，不知道什么叫依靠父亲，只能依靠兄嫂。到了中年，兄长在南方去世，我和你都年幼，跟随嫂嫂归葬到河阳。之后又和你到江南谋生，零丁孤苦，不曾一天分离。我上面有三个哥哥，都不幸早逝。继承先人之后的，在孙辈中只有你，在儿子辈中只有我。两代人只剩一人，形单影只。嫂嫂曾经抚摸着你指着我说：韩家两代，只有这些人了。你当时还小，应该不记得了。我当时虽然能记得，也不知道她的话有多么悲伤。我十九岁时，开始来到京城。此后四年，回去看望你。又过了四年，我去河阳省视坟墓，遇到你跟随嫂嫂的灵柩来安葬。又过了两年，我辅佐董丞相在汴州，你来探望我，住了一年，请求回去接妻子。第二年，丞相去世，我离开汴州，你没有来成。这一年，我辅佐戎徐州，派去接你的人刚出发，我又被罢免离开，你又没有来成。我想你跟我在东方，东方也是客居，不可以长久。考虑长远，不如回到西边。打算成家后接你来。唉，谁料想你竟然离开我而死去！我和你都年轻，以为虽然暂时分别，最终会长久相处，所以离开你而在京城谋生，以求微薄的俸禄。如果真的知道会这样，即使是万乘的公侯宰相，我也不会离开你一天而去做官。去年，孟东野前往，我写信给你说：我年纪还不到四十，而视力模糊，头发苍白，牙齿松动。想到各位父辈和各位兄长，都身体健康却早逝，像我这样衰弱的人，能够长久活着吗？我不能离开这里，你不肯来，恐怕早晚死去，你会有无尽的悲伤。谁料想年轻的死了而年长的还活着，强壮的夭折而病弱的保全！唉，这是真的吗？是梦吗？是传来的消息不真实吗？如果是真的，我兄长的盛德却让他的后代夭折了吗？你的纯洁聪明却不能蒙受他的恩泽吗？年轻强壮的人死了，年长衰弱的人却保全了吗？不能相信这是真的。是梦吧，传来的消息不真实吧，但东野的书信、耿兰的报告，为什么在我身边呢？唉，这确实是真的了！我兄长的盛德却让他的后代夭折了！你的纯洁聪明本应继承家业的，却不能蒙受他的恩泽了！所谓天确实难以预测，而神确实难以明白了。所谓道理不可推求，而寿命不可预知了。虽然如此，我从今年以来，苍白的头发，有的变成白色了；松动的牙齿，有的脱落了。气血日益衰弱，志气日益微弱，不久也会跟随你而死去。死后如果有知觉，离别又能有多久呢？如果没有知觉，悲伤的时间不多，而不悲伤的日子没有穷尽。你的儿子刚十岁，我的儿子刚五岁，年轻强壮的都不能保全，像这样幼小的孩子，又能指望他们成人吗？唉，悲哀啊！唉，悲哀啊！你去年来信说：近来得了软脚病，经常发作得很严重。我说这种病，江南的人常常有，从来不认为是什么严重的病。唉，你竟然因为这个病而丧生了吗？还是另有其他疾病而导致这个结果的呢？你的信是六月十七日写的。东野说你死于六月二日，耿兰的报告没有月日，大概东野派去的使者，不知道问家人确切的月日；至于耿兰的报告，是因为不知道报告时应该写明月日。东野给我写信，才去问使者，使者随便说了个日期来应付罢了，是这样呢，还是不是这样呢？现在我派建中去祭你，慰问你的孤儿和你的乳母。如果他们有食物可以守到丧期结束，就等到丧期结束后接他们来；如果不能守到丧期结束，就马上接来。其余的奴婢，都让他们守你的灵。我如果有能力迁葬，最终把你安葬在先人的墓地，然后听从你的意愿。唉！你生病我不知道什么时候，你去世我不知道什么日期，活着不能互相照料一起居住，死了不能抚慰你以尽哀思，入殓时不能靠在棺边，下葬时不能亲临墓穴。我的行为辜负了神明，而让你夭折。不孝不慈，而不能和你互相照料着生活，相守着死去。一个在天涯，一个在地角。活着时你的影子不能和我的形体相依，死后你的魂魄不能和我的梦相接。这都是我造成的，又怪谁呢？那苍天啊，什么时候才是尽头！从今以后，我对人世间没有什么念想了。应当在伊水颍水之滨求几顷田地，来度过余年。教导我的儿子和你的儿子，希望他们成人；抚养我的女儿和你的女儿，等待她们出嫁，就这样罢了。唉，言语有穷尽而情感不能终结，你知道吗？你不知道吗？唉，悲哀啊！希望你享用祭品。</p>
<p class="kindle-cn-para-left">情之至者、自然流爲至文。讀此等文、須想其一面哭一面寫、字字是血、字字是淚。未嘗有意爲文、而文無不工、祭文中千年絕調。
</p>
</div>
</body>
</html>