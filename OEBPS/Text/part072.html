<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-樂毅報燕王書國策</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="ugdcn425DUrmRUs4LYysP9A">
<div class="chapter" id="chapter">
<h1>樂毅報燕王書</h1>
<hr/><h2>國策</h2>
<p class="calibre5">
昌國君樂毅、爲燕昭王合五國之兵<span class="zhu">趙、楚、韓、魏、燕。</span>而攻齊、下七十餘城、盡郡縣之以屬燕。三城未下、<span class="zhu">三城、聊、莒、卽墨。唯莒、卽墨未下。云三城者、蓋因燕將守聊城不下之事而誤。</span>而燕昭王死。惠王卽位、用齊人反間疑樂毅、而使騎刦代之將。樂毅奔趙、趙封以爲望諸君。<span class="zhu">趙封毅以觀津、號望諸君。</span>齊田單詐騎刦、卒敗燕軍、復收七十餘城以復齊。<span class="zhu">此段、敍事簡括。</span>燕王悔、懼趙用樂毅、承燕之敝以伐燕。<span class="zhu">補寫燕王心事一筆。</span>燕王乃使人讓樂毅、<span class="zhu">讓、責也。</span>且謝之曰、先王舉國而委將軍、將軍爲燕破齊、報先王之讎、天下莫不振動、寡人豈敢一日而忘將軍之功哉。會先王棄羣臣、寡人新卽位、左右誤寡人、寡人之使騎刦代將軍、爲將軍久暴<span class="zhu">僕、</span>露於外、故召將軍、且休計事。<span class="zhu">善語周旋、巧于文飾。 ○以上是謝之之詞。</span>將軍過聽、以與寡人有隙、遂捐燕而歸趙。將軍自爲計則可矣、而亦何以報先王之所以遇將軍之意乎。<span class="zhu">以上是讓之之詞。 ○先謝後讓、重稱先王、欲以感動樂毅。詞令委折有致。</span>望諸君乃使人獻書報燕王曰、臣不佞、不能奉承先王之教、以順左右之心、恐抵斧質之罪、<span class="zhu">質、斬人椹也。</span>以傷先王之明、而又害於足下之義、<span class="zhu">無罪而殺毅、非義也。</span>故遁逃奔趙。<span class="zhu">先敍不歸燕而降趙之故。 ○前書有先王左右寡人、故應還先王左右足下。</span>自負以不肖之罪、故不敢爲辭說。今王使使者數<span class="zhu">上聲、</span>之罪、臣恐侍御者之不察先王之所以畜幸臣之理、<span class="zhu">不敢斥言惠王、故稱侍御。畜、養也。幸、親愛之。 ○應遇將軍之意。</span>而又不白於臣之所以事先王之心、<span class="zhu">應自爲計。</span>故敢以書對。<span class="zhu">一起、已括盡一篇大㫖。</span>臣聞賢聖之君、不以祿私其親、功多者授之、不以官隨其愛、能當者處之。故察能而授官者、成功之君也、論行而結交者、立名之士也。<span class="zhu">功名二字、一篇柱。</span>臣以所學者觀之、<span class="zhu">自見本領。</span>先王之舉錯、有高世之心、故假節於魏王、而以身得察於燕。<span class="zhu">時諸侯不通、出關則以節傳之。毅爲魏昭王使燕、遂爲臣。察、至也。 ○事先王之心。</span>先王過舉、擢之乎賓客之中、而立之乎羣臣之上、不謀於父兄、<span class="zhu">正對左右句。</span>而使臣爲亞卿。<span class="zhu">畜幸臣之理。</span>臣自以爲奉令承教、可以幸無罪矣、故受命而不辭。<span class="zhu">事先王之心。</span>先王命之曰、我有積怨深怒於齊、不量輕弱、而欲以齊爲事。<span class="zhu">畜幸臣之理。</span>臣對曰、夫齊、霸國之餘教、而驟勝之遺事也、<span class="zhu">驟、數也。齊嘗霸天下、而數勝于他國、其餘教遺事猶存。</span>閑於甲兵、習於戰攻、王若欲攻之、則必舉天下而圖之、舉天下而圖之、莫徑於結趙矣。且又淮北宋地、楚魏之所同願也、<span class="zhu">楚欲得淮北、魏欲得宋、時皆屬齊。</span>趙若許約、楚魏宋盡力、<span class="zhu">魏欲得宋而盡力。</span>四國攻之、<span class="zhu">併燕爲四國。</span>齊可大破也。<span class="zhu">事先王之心。</span>先王曰、善。臣乃口受令、具符節、南使臣於趙、顧反命、<span class="zhu">回顧而反、言其速也。</span>起兵隨而攻齊。<span class="zhu">毅令趙、楚、韓、魏、燕之兵伐齊。 ○畜幸臣之理。</span>以天之道、先王之靈、河北之地、隨先王舉而有之於濟上。<span class="zhu">濟上、濟水之西、齊界也。</span>濟上之軍、奉令擊齊、大勝之、輕卒銳兵、長驅至國、<span class="zhu">攻入臨淄。</span>齊王<span class="zhu">閔王。</span>逃遁走莒、僅以身免。珠玉財寶、車甲珍器、盡收入燕、<span class="zhu">事先王之心。</span>大呂陳於元英、故鼎反乎曆室、齊器設於甯臺、<span class="zhu">大呂、齊鐘名。故鼎、齊所得燕鼎。元英、曆室、燕二宮名。甯臺、燕臺也。</span>薊邱之植、植於汶簧、<span class="zhu">薊邱、燕都。植、旗幟之屬。汶、水名。竹田曰篁。言薊邱之所植、植于齊汶上之竹田。 ○上三句、自齊入燕。薊邱句、自燕及齊。</span>自五伯以來、功未有及先王者也。<span class="zhu">一頓、贊先王、正自贊也。</span>先王以爲順於其志、<span class="zhu">愜于心。</span>以臣爲不頓命、<span class="zhu">頓、猶墜也。</span>故裂地而封之、使之得比乎小國諸侯。<span class="zhu">封毅爲昌國君。 ○畜幸臣之理。</span>臣不佞、自以爲奉令承教、可以幸無罪矣、故受命而弗辭。<span class="zhu">事先王之心。 ○遙應前文、筆情婉宕。</span>臣聞賢明之君、功立而不廢、故著於春秋、蚤知之士、<span class="zhu">蚤知、先見也。</span>名成而不毀、故稱於後世。<span class="zhu">應前功名二字。文從不廢不毀四字、生出後半篇。</span>若先王之報怨雪恥、夷萬乘之強國、收八百歲之蓄積、<span class="zhu">通太公數之。</span>及至棄羣臣之日、遺令詔後嗣之餘義、執政任事之臣、所以能循法令順庶孽者、<span class="zhu">新立之君、皆患庶孽之亂、昭王能預順之。</span>施及萌<span class="zhu">同氓。</span>隸、皆可以教於後世。<span class="zhu">敍完先王事、下始入議論。</span>臣聞善作者不必善成、善始者不必善終。<span class="zhu">虛冒二句。</span>昔者伍子胥說聽乎闔閭、<span class="zhu">吳王、名闔閭。</span>故吳王遠迹至於郢。<span class="zhu">郢、楚都。吳破楚、長驅至郢。 ○善作善始。</span>夫差<span class="zhu">闔閭子。</span>弗是也、<span class="zhu">不然子胥之說。</span>賜之鴟夷而浮之江。<span class="zhu">鴟夷、革囊也。夫差殺子胥、盛以鴟夷革、投之江。 ○不必善成善終。</span>故吳王夫差不悟先論之可以立功、故沉子胥而弗悔、<span class="zhu">燕王有之也。</span>子胥不蚤見主之不同量、故入江而不改。<span class="zhu">蚤見、應上蚤知。不改、言子胥投江而神不化、猶爲波濤之神。 ○自言幾不免也。</span>夫免身全功、以明先王之迹者、臣之上計也。<span class="zhu">免身于罪、而全取齊之功、以明昭王之舊烈、是臣之本意。</span>離<span class="zhu">同罹、</span>毀辱之非、墮先王之名者、臣之所大恐也。<span class="zhu">離、遭也。遭誹謗而被誅、則壞先王知人之名、故恐懼而奔趙。</span>臨不測之罪、以幸爲利者、義之所不敢出也。<span class="zhu">被不可測之重罪以去燕、又幸趙伐燕以爲利、揆之于義、寧敢出此。 ○剖明心事、激揚磊落、長歌可以當泣。</span>臣聞古之君子、交絕不出惡聲、忠臣之去也、不潔其名。<span class="zhu">毀其君而自潔。 ○復轉二語、結出通書之意、以應起。</span>臣雖不佞、數<span class="zhu">朔、</span>奉教于君子矣。<span class="zhu">應以臣所學句。</span>恐侍御者之親左右之說、而不察疏遠之行也、<span class="zhu">應前侍御不察二句。</span>故敢以書報、唯君之留意焉。
</p>
<p class="kindle-cn-para-left">察能論行、則始進必嚴。善成善終、則末路必審。樂毅可謂明哲之士矣。至其書辭、情致委曲、猶存忠厚之遺。其品望固在戰國以上。
</p>
</div>
</body>
</html>