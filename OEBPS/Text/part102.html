<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-楊惲報孫會宗書</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uXu4KUTUQ2oUWyEzsivIySE">
<div class="chapter" id="chapter">
<h1>楊惲報孫會宗書</h1>
<hr/><h2>西漢文</h2>
<p class="calibre5">
惲<span class="zhu">蘊、</span>旣失爵位家居、<span class="zhu">楊惲、華陰人。與太僕戴長樂相忤、坐事、免爲庶人。</span>治產業、起室宅、以財自娛。<span class="zhu">魚、</span>歲餘、其友人安定太守西河孫會宗、知略士也、與惲書諫戒之。爲言大臣廢退、當闔門惶懼、爲可憐之意、不當治產業、通賓客、有稱譽。惲宰相子、<span class="zhu">父敞爲丞相。</span>少顯朝廷、一朝晻<span class="zhu">闇、</span>昧、語言見廢、內懷不服。報會宗書曰、惲材朽行穢、文質無所底、<span class="zhu">底、致也。</span>幸賴先人<span class="zhu">父敞。</span>餘業、得備宿衛、<span class="zhu">宿衛、常侍散騎官。</span>遭遇時變、以獲爵位、<span class="zhu">霍氏謀反、惲先聞知。霍氏伏誅、惲封爲平通侯。</span>終非其任、卒與禍會。<span class="zhu">謂見廢也。</span>足下哀其愚、蒙賜書教督以所不及、殷勤甚厚。<span class="zhu">先謝賜書。</span>然竊恨足下不深惟其終始、而猥隨俗之毀譽也、<span class="zhu">猥、猶曲也。</span>言鄙陋之愚心、若逆指而文過、<span class="zhu">逆會宗之指、而自文飾其過。</span>默而息乎、恐違孔氏各言爾志之義、故敢略陳其愚、唯君子察焉。<span class="zhu">入報書意。</span>惲家方隆盛時、乘朱輪者十人、<span class="zhu">朱輪、以丹漆塗車轂。二千石、皆得承朱輪。</span>位在列卿、爵爲通侯、總領從官、與聞政事、曾不能以此時有所建明、以宣德化、又不能與羣僚同心并力、陪輔朝廷之遺忘、<span class="zhu">遺忘、缺失也。</span>已負竊位素餐之責久矣。<span class="zhu">頓宕。</span>懷祿貪勢、不能自退、遭遇變故、橫被口語、<span class="zhu">口語、卽戴長樂所告也。</span>身幽北闕、妻子滿獄。<span class="zhu">惲禁在北闕、不在常禁之所。 ○自敍始末、俱含牢騷之意。</span>當此之時、自以夷滅不足以塞責、<span class="zhu">又頓宕。</span>豈意得全首領、復奉先人之邱墓乎。<span class="zhu">此非幸語、正自恨語。</span>伏惟聖主之恩、不可勝<span class="zhu">升、</span>量、<span class="zhu">良、</span>君子游道、樂以忘憂、<span class="zhu">賓。</span>小人全軀、說以忘罪。<span class="zhu">主。</span>竊自私念、過已大矣、行已虧矣、長爲農夫、以沒世矣。<span class="zhu">連用三矣字、情詞慷慨。</span>是故身率妻子、戮力耕桑、灌園治產、以給公上、<span class="zhu">給君子之賦稅、以免官爲庶人故也。</span>不意當復用此爲譏議也。<span class="zhu">不意會宗以此爲譏謗之議。 ○一束。</span>夫人情所不能止者、聖人弗禁、<span class="zhu">轉筆會全神。</span>故君父至尊親、送其終也、有時而旣。<span class="zhu">終、沒也。旣、盡也。臣子送君父之終、喪不過三年、其哀有時而盡。 ○起下句。</span>臣之得罪、已三年矣、<span class="zhu">今我得罪已三年、惶懼之懷、亦可以少殺也。</span>田家作苦、歲時伏臘、烹羊炰羔、斗酒自勞。<span class="zhu">去聲、</span>家本秦也、能爲秦聲、婦趙女也、雅善鼓瑟、奴婢歌者數人、酒後耳熱、仰天拊缶、而呼烏烏。<span class="zhu">缶、瓦器也。秦人擊之以節歌。李斯上書曰、擊甕扣缶、而呼烏烏快耳者、真秦聲也。 ○激騷之音、短歌促節。</span>其詩曰、田彼南山、蕪穢不治、<span class="zhu">喻朝廷荒亂也。</span>種一頃豆、落而爲萁。<span class="zhu">其、 ○喻賢人放棄也。萁、豆莖。</span>人生行樂耳、須富貴何時。<span class="zhu">須、待也。言國旣無道、但當行樂、欲待富貴職位、亦何時也。 ○含譏帶誚、惲之得禍在此。</span>是日也、拂衣而喜、奮褎<span class="zhu">同袖、</span>低昂、頓足起舞、誠淫荒無度、不知其不可也。<span class="zhu">滿紙不可人意。</span>惲幸有餘祿、方糴賤販貴、逐什一之利、此賈豎之事、汙辱之處、惲親行之、下流之人、衆毀所歸、不寒而栗。<span class="zhu">栗、竦縮也。</span>雖雅知惲者、猶隨風而靡、尚何稱譽之有。<span class="zhu">明明譏刺會宗。</span>董生不云乎、明明求仁義、常恐不能化民者、卿大夫意也、明明求財利、尚恐困乏者、庶人之事也。<span class="zhu">此董仲舒對策文。</span>故道不同、不相爲謀、<span class="zhu">大夫庶人、道不同也、我亦與子殊矣。</span>今子尚安得以卿大夫之制而責僕哉。<span class="zhu">純是怨望。</span>夫西河魏土、<span class="zhu">西河、會宗所居。</span>文侯所興、有段干木、田子方<span class="zhu">俱魏賢人。</span>之遺風、漂<span class="zhu">飄、</span>然皆有節概、知去就之分。<span class="zhu">漂然、高遠意。</span>頃者、足下離舊土、臨安定、安定山谷之間、昆戎舊壤、子弟貪鄙、豈習俗之移人哉、於今迺睹子之志矣。<span class="zhu">言子豈隨安定貪鄙之俗而易其操乎。今乃見子之志與我不同也。 ○何謾罵至此。</span>方當盛漢之隆、願勉旃、毋多談。<span class="zhu">旃、之也。 ○結語憤絕。 ○後有日蝕之變、人告惲驕奢、不悔過、日蝕之咎、此人所致。下廷尉按驗、又得與會宗書、宣帝惡之、廷尉議惲大逆無道、腰斬。</span>
</p>
<p class="kindle-cn-para-left">惲、太史公外孫、其報會宗書、宛然外祖答任安書風致。辭氣怨激、竟遭慘禍。宣帝處惲、不以戴長樂所告事、而以報會宗一書、異哉帝之失刑也。
</p>
</div>
</body>
</html>