<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-待漏院記王禹偁</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uxAz73DJDcqcSKio3Li7utE">
<div class="chapter" id="chapter">
<h1 class="juan">待漏院記</h1>
<h2 class="title">王禹偁</h2>
<hr/>
<p class="calibre5">
天道不言、而品物亨、歲功成者、何謂也。四時之吏、五行之佐、宣其氣矣。聖人不言、而百姓親、萬邦寧者、何謂也。三公論道、六卿分職、張其教矣。<span class="zhu">天道聖人對起、立論闊大。</span>是知君逸於上、臣勞於下、法乎天也。<span class="zhu">三句收上二段。</span>古之善相天下者、自咎<span class="zhu">臯、</span>夔至房魏、可數<span class="zhu">上聲、</span>也。<span class="zhu">咎陶、后夔、舜臣。房玄齡、魏徵、唐相。</span>是不獨有其德、亦皆務於勤耳。<span class="zhu">先提一勤字、引起待漏意。</span>況夙興夜寐、以事一人。卿大夫猶然、況宰相乎。<span class="zhu">側重宰相當勤。</span>朝廷自國初、因舊制、設宰相待漏院於丹鳳門之右、<span class="zhu">丹鳳門、卽朱雀門。凡宰相來朝、至此待玉漏。及晨而後趨朝。 ○點待漏院。</span>示勤政也。<span class="zhu">緊接上勤字。</span>乃若北闕向曙、<span class="zhu">樹、</span>東方未明、相君啓行、煌煌火城。相君至止、噦噦<span class="zhu">誨、</span>鸞聲。金門未闢、玉漏猶滴。撤<span class="zhu">徹、</span>蓋下車、於焉以息。<span class="zhu">忽作韻語、描寫宰相入院之景、妙甚。</span>待漏之際、相君其有思乎。<span class="zhu">輕輕帶出一思字、生出下文二大段文字。</span>其或兆民未安、思所泰之。四夷未附、思所來之。兵革未息、何以弭<span class="zhu">米、</span>之。田疇多蕪、何以闢之。賢人在野、我將進之。佞人立朝、我將斥之。六氣不合、<span class="zhu">六氣、陰、陽、風、雨、晦、明。</span>災眚<span class="zhu">生上聲、</span>薦至、願避位以禳之。五刑未措、欺詐日生、請脩德以釐<span class="zhu">離、</span>之。<span class="zhu">釐、理也。</span>憂心忡忡、待旦而入。九門旣啓、四聰甚邇。<span class="zhu">四聰、四方之聽也。虞書、達四聰。言廣四方之聽、以決天下之壅蔽也。</span>相君言焉、時君納焉。皇風於是乎清夷、蒼生以之而富庶。若然、則總百官、食萬錢、非幸也、宜也。<span class="zhu">此段寫賢相勤政之思。先用兩個思字、又轉用兩個何以字、我將字、何等可師可法。</span>其或私讎未復、思所逐之。舊恩未報、思所榮之。子女玉帛、何以致之。車馬玩器、何以取之。姦人附勢、我將陟之。直士抗言、我將黜之。三時告災、上有憂色、構巧詞以悅之。羣吏弄法、君聞怨言、進諂容以媚之。私心慆慆、<span class="zhu">滔、 ○慆、慢也。</span>假寐而坐。<span class="zhu">不脫衣冠而寐、曰假寐。</span>九門旣開、重瞳屢回。相君言焉、時君惑焉。政柄於是乎隳<span class="zhu">灰、</span>哉、帝位以之而危矣。若然、則死下獄、投遠方、非不幸也、亦宜也。<span class="zhu">此段寫奸相亂政之思、與上賢相一樣大費經營、可鄙可恨。</span>是知一國之政、萬人之命、懸於宰相、可不慎歟。<span class="zhu">總收上二段。</span>復有無毀無譽、旅進旅退、<span class="zhu">旅、衆也。言與衆進退。</span>竊位而苟祿、備員而全身者、亦無所取焉。<span class="zhu">賢相不世出、奸相亦不恆有、此等庸相却多、點出尤足示戒。</span>棘寺小吏王禹偁<span class="zhu">稱、</span>爲文、<span class="zhu">棘寺、周官所謂外朝之左棘、卿大夫之位也。</span>請誌院壁、用規於執政者。<span class="zhu">是作記本意。</span>
</p>
<p class="kindle-cn-para-left">將千古賢相奸相心事、曲曲描出。辭氣嚴正、可法可鑒。尤妙在先借勤字立說、後將慎字作收。蓋爲相者、一出于勤慎、則所思自有善而無惡。末又說出一種苟祿全身之庸相、其害正與奸相等。尤足以爲後世戒。雖名爲記、極似箴體。
</p>
</div>
</body>
</html>