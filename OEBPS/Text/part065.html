<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-趙威後問齊使國策</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uepQoSUdM5r993aFHY3pbVA">
<div class="chapter" id="chapter">
<h1 class="juan">國策</h1>
<h2 class="title">趙威後問齊使</h2>
<hr/>
<p class="calibre5">
齊王<span class="zhu">齊王建、時君王后在。</span>使使者問趙威后。<span class="zhu">惠文后、孝威太后。</span>書未發。<span class="zhu">未開封。 ○三字便作勢。</span>威后問使者曰、歲亦無恙耶、民亦無恙耶、王亦無恙耶。<span class="zhu">恙、憂也。 ○陡問三語、大奇。</span>使者不說曰、臣奉使使威后、<span class="zhu">言奉王命來問太后、則太后亦當先問王。</span>今不問王、而先問歲與民、豈先賤而後尊貴者乎。<span class="zhu">以貴賤之說、辨其失問。</span>威后曰、不然。苟無歲何有民、苟無民何有君、<span class="zhu">連互說、乃見發問妙㫖。</span>故有問、<span class="zhu">故、舊例也。</span>舍本而問末者耶。<span class="zhu">探出本末、絕去貴賤之見。 ○答語仍作問語聲口、有致。</span>乃進而問之曰、齊有處士曰鍾離子、<span class="zhu">鐘離、複姓。</span>無恙耶。是其爲人也、有糧者亦食、<span class="zhu">寺、</span>無糧者亦食、有衣者亦衣、<span class="zhu">去聲、</span>無衣者亦衣、是助王養其民者也、何以至今不業也。<span class="zhu">人情大率食有糧衣有衣者多、乃無糧無衣者亦食衣之、所以謂之養民。業、謂使之在位、成其職業也。</span>葉<span class="zhu">攝、</span>陽子<span class="zhu">亦齊處士。葉陽、縣名。</span>無恙乎。是其爲人、哀鰥寡、卹孤獨、振困窮、補不足、是助王息其民者也、何以至今不業也。<span class="zhu">息、生全也。 ○養民、就民之處常者言。息民、就民之處變者言。</span>北宮之女嬰兒子<span class="zhu">齊孝女。北宮、複姓。嬰兒子、女名也。</span>無恙耶。撤其環瑱、<span class="zhu">天去聲、</span>至老不嫁、以養<span class="zhu">去聲、</span>父母、是皆率民而出於孝情者也、胡爲至今不朝<span class="zhu">潮、</span>也。<span class="zhu">環、耳環。瑱、以玉繫于紞而充耳。撤、去之不以爲飾。朝、謂使之爲命婦而入朝。</span>此二士弗業、一女不朝、何以王齊國、子萬民乎。<span class="zhu">總三問作一頓。</span>於陵子仲<span class="zhu">非陳仲子也。若孟子所稱、已是七八十年矣。</span>尚存乎。<span class="zhu">六無恙後、變出一尚存、奇絕。</span>是其爲人也、上不臣於王、下不治其家、中不索交諸侯、此率民而出於無用者、何爲至今不殺乎。<span class="zhu">竟住、奇絕妙絕。</span>
</p>
<p class="kindle-cn-para-left">通篇以民爲主、直問到底、而文法各變、全于用虛字處著神。問固奇、而心亦熱。末一問、膽識尤自過人。</p>
</div>
</body>
</html>
