<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>嚴先生祠堂記范仲淹</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="u6CPudFMbIOBvUDgT6Q8ITG">
<div class="chapter" id="chapter">
<h1 class="juan">范仲淹</h1>
<h2 class="title">嚴先生祠堂記</h2>
<hr/>
<p class="calibre5">
先生、光武之故人也。<span class="zhu">先生光武並點出。</span>相尚以道。<span class="zhu">總贊一句、就平日言。</span>及帝握赤符、<span class="zhu">光武至鄗、儒生疆華奉赤伏符奏上、遂卽帝位。</span>乘六龍、<span class="zhu">易曰、時乘六龍以御天。</span>得聖人之時。臣妾億兆、天下孰加焉。惟先生以節高之。<span class="zhu">從光武側到先生。</span>旣而動星象、<span class="zhu">帝與光共臥、光以足加帝腹、明日太史奏客星犯帝座甚急。帝笑曰、朕與故人嚴子陵共臥耳。</span>歸江湖、<span class="zhu">帝除光爲諫議大夫、不屈。去耕釣于富春山中。</span>得聖人之清。泥塗軒冕、天下孰加焉。惟光武以禮下之。<span class="zhu">從先生打轉光武。 ○以節高之、以禮下之、正見先生與光武、始終相尚以道處。</span>在蠱之上九、衆方有爲、而獨不事王侯、高尚其事、<span class="zhu">易、蠱卦、上九爻曰、不事王侯、高尚其事。蠱、壞極而有事也。處蠱之世、衆皆有爲、而上九獨在事外、惟高尚其事而已。</span>先生以之。<span class="zhu">引經證先生。</span>在屯之初九、陽德方亨、而能以貴下賤、大得民也、<span class="zhu">易、屯卦、初九象曰、以貴下賤、大得民也。屯、難也。屯難之初、德足亨屯、而乃能以貴下賤、民心無不歸之也。</span>光武以之。<span class="zhu">引經證光武。</span>蓋先生之心、出乎日月之上。<span class="zhu">高。</span>光武之量、包乎天地之外。<span class="zhu">大。</span>微先生不能成光武之大、微光武豈能遂先生之高哉。<span class="zhu">互言之以終相尚之意。</span>而使貪夫廉、懦夫立、是大有功於名教也。<span class="zhu">只用而使二字、過文獨歸到先生、見當立祠意妙。</span>仲淹來守是邦、始構堂而奠焉。<span class="zhu">祠堂在嚴州、桐廬縣。</span>乃復其爲後者四家、以奉祠事。<span class="zhu">復者、免其賦役也。</span>又從而歌曰、雲山蒼蒼、江水泱泱。先生之風、山高水長。<span class="zhu">風、猶孟子故聞伯夷之風者之風。正與上貪夫廉、懦夫立六字相關應。山高水長、言與山水並垂千古。 ○以歌結、有餘韻。</span>
</p>
<p class="kindle-cn-para-left">題嚴先生、卻將光武兩兩相形、竟作一篇對偶文字。至末乃歸到先生、最有體格。且以歌作結、能使通篇生動、不失之板。妙甚。
</p>
</div>
</body>
</html>