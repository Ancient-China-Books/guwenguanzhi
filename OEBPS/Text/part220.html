<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-滄浪亭記歸有光</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uoUV2xVlXvK5z84eEYdXYy2">
<div class="chapter" id="chapter">
<h1 class="juan">歸有光</h1>
<h2 class="title">滄浪亭記</h2>
<hr/>
<p class="calibre5">浮圖文瑛，<span class="zhu">浮圖，釋氏之稱。文瑛，僧之號也。</span>居大雲庵，環水，即蘇子美<span class="zhu">名舜卿。</span>滄浪亭之地也。<span class="zhu">提明來歷。</span>亟求餘作<span class="shu-ming">滄浪亭記</span>，曰：「昔子美之記，記亭之勝也，請子記吾所以為亭者。」</p>
<p class="calibre5">余曰：昔吳越有國時，<span class="zhu">吳越王錢鏐，臨安人，唐末據杭州，梁封為吳越王，諡武肅，傳國四世，至宋太祖時入朝，國亡。○落想甚遠。</span>廣陵王鎮吳中，治園於子城之西南，其外戚孫承佑，亦治園於其偏。迨淮南納土，<span class="zhu">入趙宋。</span>此園不廢。蘇子美始建滄浪亭，<span class="zhu">遺蹟在蘇州府學東南。</span>最後禪者居之。此滄浪亭為大雲庵也。<span class="zhu">亭變為庵。</span>有庵以來二百年，文瑛尋古遺事，復子美之構於荒殘滅沒之餘，此大雲庵為滄浪亭也。<span class="zhu">庵復為亭，下發感慨。</span>夫古今之變，朝市改易。嘗登姑蘇之臺，望五湖之渺茫，羣山之蒼翠，太伯、虞仲之所建，闔閭、夫差之所爭，子胥、種、蠡之所經營，今皆無有矣，庵與亭何為者哉？<span class="zhu">合挽庵與亭一筆，寫得淡然。</span>雖然，錢鏐<span class="zhu">流。</span>因亂攘竊，保有吳、越，國富兵強，垂及四世，諸子姻戚，乘時奢僭，宮館苑囿，極一時之盛，<span class="zhu">頓宕。</span>而子美之亭，乃為釋子所欽重如此。<span class="zhu">繳轉。</span>可以見士之欲垂名於千載，不與澌<span class="zhu">斯。</span>然而俱盡者，則有在矣。<span class="zhu">澌，冰索也。○一篇曲折文字，主意只在此一句。</span></p>
<p class="calibre5">文瑛讀書喜詩，與吾徒遊，呼之為滄浪僧雲。<span class="zhu">點睛。</span></p>
<p class="kindle-cn-para-left">忽為大雲庵，忽為滄浪亭，時時變易，已足喚醒世人。中閒一段點綴，憑弔之感，黯然動色。至末一轉，言士之垂名不朽者，固自有在，而不在乎亭之猶存也。此意開人智識不淺。</p>
</div>
</body>
</html>
