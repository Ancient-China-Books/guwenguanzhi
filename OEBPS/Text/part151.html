<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-愚溪詩序柳宗元</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="u8fbrryZ6UHGDNKX23CYZX4">
<div class="chapter" id="chapter">
<h1>愚溪詩序</h1>
<hr/><h2>柳宗元</h2>
<p class="calibre5">
灌水之陽有溪焉、東流入於瀟水。<span class="zhu">灌、瀟二水、在永州府城外。</span>或曰、冉氏嘗居也、故姓是溪爲冉溪。或曰、可以染也、名之以其能、故謂之染溪。<span class="zhu">題前先借影二層。</span>余以愚觸罪、謫瀟水上。愛是溪、入二三里、得其尤絕者、家焉。<span class="zhu">憲宗朝、宗元坐王叔文黨、貶永州司馬。 ○提愚字作主。</span>古有愚公谷、<span class="zhu">齊桓公出獵、入山谷中、見一老。問曰、是爲何谷。對曰、爲愚公之谷。桓公曰、何故。對曰、以臣名之。 ○引古作陪。</span>今余家是溪、而名莫能定、土之居者、猶齗齗<span class="zhu">銀、</span>然、<span class="zhu">齗齗、辨爭貌。應上兩或曰。</span>不可以不更<span class="zhu">平聲、</span>也、故更之爲愚溪。<span class="zhu">敍出名溪之故。</span>愚溪之上、買小丘、爲愚丘。<span class="zhu">又就愚字生發。 ○二愚。</span>自愚丘東北行六十步、得泉焉、又買居之、爲愚泉。<span class="zhu">三愚。</span>愚泉凡六穴、皆出山下平地、蓋上出也。合流屈曲而南、爲愚溝。<span class="zhu">四愚。</span>遂負土累石、塞其隘、爲愚池。<span class="zhu">五愚。</span>愚池之東、爲愚堂。<span class="zhu">六愚。</span>其南、爲愚亭。<span class="zhu">七愚。</span>池之中、爲愚島。<span class="zhu">八愚。</span>嘉木異石錯置、皆山水之奇者、以余故、咸以愚辱焉。<span class="zhu">總結愚字一筆。 ○敍出八愚、亦極錯落、指點如畫。</span>夫水、智者樂<span class="zhu">效、</span>也、今是溪獨見辱於愚、何哉、蓋其流甚下、不可以灌溉、<span class="zhu">概、 ○一。</span>又峻急多坻<span class="zhu">池、</span>石、大舟不可入也。<span class="zhu">小沚曰坻。 ○二。</span>幽邃<span class="zhu">歲、</span>淺狹、蛟龍不屑、不能興雲雨、<span class="zhu">三。</span>無以利世。而適類於余、然則雖辱而愚之可也。<span class="zhu">此段明溪之所以爲愚。</span>甯武子邦無道則愚、智而爲愚者也。顏子終日不違如愚、睿<span class="zhu">胃、</span>而爲愚者也。皆不得爲真愚。今余遭有道而違於理、悖於事、故凡爲愚者、莫我若也。<span class="zhu">是爲真愚。</span>夫然、則天下莫能爭是溪、余得專而名焉。<span class="zhu">此段明己之所以名溪。</span>溪雖莫利於世、而善鑒萬類。清瑩秀澈、鏘鳴金石。能使愚者喜笑眷慕、樂而不能去也。<span class="zhu">與上其流甚下一段、抑揚對照。</span>余雖不合於俗、亦頗以文墨自慰。漱<span class="zhu">瘦、</span>滌萬物、牢籠百態、而無所避之。<span class="zhu">與上違理悖事一段、抑揚對照。</span>以愚辭歌愚溪、則茫然而不違、昏然而同歸。超鴻<span class="zhu">上聲、</span>蒙、混希夷、寂寥而莫我知也。<span class="zhu">鴻蒙、元氣也、一云海上氣。老子、聽之不聞、名曰希、視之不見、名曰夷。 ○將己之愚、溪之愚、寫作一團、無從分別、奇絕妙絕。</span>於是作八愚詩、記於溪石上。<span class="zhu">仍收轉八愚、作結。</span>
</p>
<p class="translation">灌水的北面有条溪流，向东流入潇水。有人说，冉氏曾经居住在这里，所以用姓氏给这条溪命名为冉溪。有人说，可以用来染色，用它的功能来命名，所以叫做染溪。我因为愚笨触犯罪过，被贬到潇水边。喜爱这条溪，进入二三里，找到它最优美的地方，安家在那里。古代有愚公谷，现在我家住在这条溪边，而名称不能确定，住在这里的人，还在争辩，不可以不改，所以改为愚溪。愚溪的上游，买了小丘，叫愚丘。从愚丘向东北走六十步，找到泉水，又买下来住在那里，叫愚泉。愚泉总共有六个穴，都从山下平地流出，大概是从上面流出的。合流曲折向南，叫愚沟。于是背土堆石，堵塞它狭窄的地方，叫愚池。愚池的东面，叫愚堂。它的南面，叫愚亭。池中，叫愚岛。佳木奇石错落放置，都是山水的奇特之处，因为我的缘故，都用愚来侮辱它们。水，是智者喜爱的，现在这条溪独自被愚侮辱，为什么呢，大概它的流势很低，不可以灌溉，又陡峭湍急多沙石，大船不能进入。幽深狭窄，蛟龙不屑一顾，不能兴云致雨，没有用来利益世人。而恰好类似于我，那么虽然侮辱而用愚来命名它是可以的。宁武子国家无道就愚笨，聪明而装愚笨的。颜子整天不违背好像愚笨，聪睿而装愚笨的。都不能算是真愚笨。现在我遭遇有道的时代却违背道理，悖逆于事情，所以凡是愚笨的人，没有比我更愚笨的了。这样，那么天下没有能争夺这条溪的，我可以独自命名它。溪虽然没有利益于世人，却善于映照万物。清莹秀美澄澈，铿锵如金石之声。能使愚笨的人喜笑眷恋爱慕，快乐而不能离去。我虽然不符合世俗，也颇用文墨来自我安慰。漱洗万物，包罗百态，而没有什么回避的。用愚的言辞歌咏愚溪，就茫然而不违背，昏然而同归。超越鸿蒙，混同希夷，寂寥而没有人了解我。于是作了八首愚诗，记在溪石上。</p>
<p class="kindle-cn-para-left">通篇就一愚字、點次成文。借愚溪自寫照、愚溪之風景宛然、自己之行事亦宛然。前後關合照應、異趣沓來、描寫最爲出色。
</p>
</div>
</body>
</html>