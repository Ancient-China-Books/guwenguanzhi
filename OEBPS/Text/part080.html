<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-孔子世家贊史記</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uXV569jwAUn7Yl3jqGmzsF3">
<div class="chapter" id="chapter">
<h1>孔子世家贊</h1>
<hr/><h2>史記</h2>
<p class="calibre5">
太史公曰、詩有之、高山仰止。景行行止。雖不能至、然心鄉<span class="zhu">向、</span>往之。<span class="zhu">景行、大道也。 ○借詩虛虛籠起。</span>余讀孔氏書、<span class="zhu">遺書一。</span>想見其爲人。<span class="zhu">心鄉往之。</span>適魯觀仲尼廟堂、車服禮器、<span class="zhu">遺器二。</span>諸生以時習禮其家、<span class="zhu">遺教三。</span>余低回留之、不能去云。<span class="zhu">心鄉往之。 ○聖無能名、又何容論贊。史公只就其遺書、遺器、遺教、以自言其鄉往之誠、虛神宕漾、最爲得體。</span>天下君王、至於賢人、眾矣、當時則榮、沒則已焉。<span class="zhu">又借他人、反形一筆。更透。</span>孔子布衣、傳十餘世、學者宗之。自天子王侯、中國言六藝者、折中於夫子、<span class="zhu">折、斷也。中、當也。謂斷其至當之理。</span>可謂至聖矣。<span class="zhu">定贊。</span>
</p>
<p class="kindle-cn-para-left">起手忽憑空極贊、而後入孔氏。旣入事、而又極贊以終之。一若想之不盡、說之不盡也者、所謂觀海難言也。
</p>
</div>
</body>
</html>