<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-伯夷列傳史記</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uIjbYnm4wj7fEOzJ5aHPIDF">
<div class="chapter" id="chapter">
<h1>伯夷列傳</h1>
<hr/><h2>史記</h2>
<p class="calibre5">
夫學者載籍極博、猶考信於六蓺、<span class="zhu">六蓺不載、則不可信以爲實。</span>詩書雖缺、然虞夏之文可知也。<span class="zhu">孔子刪詩三百五篇、今亡五篇、刪書一百篇、今亡四十二篇。詩書雖有缺亡、然尚書有堯典、舜典、大禹謨、則虞夏之文。可考而知也。 ○伯夷有傳、有詩、所志在神農虞夏、故先閒閒引起。</span>堯將遜位、讓於虞舜、<span class="zhu">伯夷所重在讓國一節、故先以堯讓天下引起。擬人于其倫、是極重伯夷處。</span>舜禹之間、岳牧咸薦、<span class="zhu">岳、四岳、官名。一人而總四岳諸侯之事。牧、九州之牧。又十二牧。</span>乃試之於位、典職數十年、<span class="zhu">舜禹皆典職事數十年。</span>功用旣興、然後授政、<span class="zhu">授以攝政。</span>示天下重器、王者大統、傳天下若斯之難也。<span class="zhu">卽虞夏之文、知堯舜禪讓之難。以見堯讓許由、湯讓隨光之妄。</span>而說者曰、<span class="zhu">說者、謂諸子雜記也。</span>堯讓天下於許由、許由不受、恥之逃隱。<span class="zhu">許由、字武仲、堯欲致天下而讓焉、乃逃隱于潁水之陽、箕山之上。</span>及夏之時、有卞隨、務光者、<span class="zhu">卞隨、務光、殷湯讓之天下、並不受而逃。</span>此何以稱焉。<span class="zhu">堯舜讓位、若斯之難、則許由、隨、光之讓、或說者之妄稱、未必實有其人。</span>太史公曰、<span class="zhu">凡篇中忽插太史公曰四字、皆遷述其父談之言。</span>余登箕山、其上蓋有許由冢云。<span class="zhu">又似實有其人。 ○又引一許由、隨、光、先爲伯夷襯貼、幾令人不辨賓主、神妙無比。</span>孔子序列古之仁聖賢人、<span class="zhu">孔子、是一篇之主。</span>如吳太伯、伯夷之倫詳矣、<span class="zhu">又請一吳太伯、帶出伯夷、若不專爲伯夷者。是另一法。</span>余以所聞、由、光義至高、其文辭不少概見、何哉。<span class="zhu">以由、光義至高、而詩書之文辭不少略見、則其人終屬有無之間、未可據以爲實。 ○又回映由光一筆、繚繞襯貼、文辭正照下伯夷有傳有詩。</span>孔子曰、伯夷、叔齊、不念舊惡、怨是用希。求仁得仁、又何怨乎。<span class="zhu">卽以孔子接下。叔齊附傳。</span>余悲伯夷之意、<span class="zhu">悲其兄弟相讓、義不食周粟而餓死。</span>睹軼詩可異焉。<span class="zhu">軼詩、卽下采薇之詩也。不入三百篇、故云軼。其詩有涉于怨、與孔子之言不合、故可異。 ○倒提一筆、妙。</span>其傳曰、<span class="zhu">始正序伯夷事、蓋伯夷先已有傳也。</span>伯夷、叔齊、孤竹君之二子也。<span class="zhu">孤竹、國名。姓墨胎氏。</span>父欲立叔齊、及父卒、叔齊讓伯夷、伯夷曰、父命也、遂逃去、叔齊亦不肯立而逃之、國人立其中子。於是伯夷、叔齊聞西伯昌善養老、盍往歸焉。及至、西伯卒、武王載木主、號爲文王、東伐紂。伯夷、叔齊叩馬而諫曰、父死不葬、爰及干戈、可謂孝乎、以臣弒君、可謂仁乎。左右欲兵之。太公曰、此義人也、扶而去之。武王已平殷亂、天下宗周、而伯夷、叔齊恥之、義不食周粟、隱於首陽山、采薇而食之。<span class="zhu">序伯夷實事、平實簡淨、蓋前後多跌蕩、此不得不平實章法也。</span>及餓且死、作歌。其辭曰、<span class="zhu">應前軼詩。</span>登彼西山兮、采其薇矣、以暴易暴兮、不知其非矣。神農虞夏、忽焉沒兮、我安適歸矣、于<span class="zhu">同吁、</span>嗟徂<span class="zhu">同殂、</span>兮、命之衰矣。<span class="zhu">悲憤歷落、流利抑揚、此歌騷之祖也。</span>遂餓死于首陽山。<span class="zhu">詩與傳畢。</span>由此觀之、怨邪非邪。<span class="zhu">應前睹軼詩可異句。以下上下千古、無限感慨。</span>或曰、天道無親、常與善人、若伯夷、叔齊、可謂善人者非邪、積仁絜<span class="zhu">同潔、</span>行、如此而餓死。<span class="zhu">就夷、齊餓死上、翻出議論。</span>且七十子之徒、仲尼獨薦顏淵爲好學、然回也屢空、糟糠不厭、而卒蚤夭、天之報施善人、其何如哉。盜跖日殺不辜、肝人之肉、<span class="zhu">膾人肝而餔之。</span>暴戾恣睢、<span class="zhu">誨、 ○恣睢、謂恣行爲睢怒之貌。</span>聚黨數千人、橫行天下、竟以壽終、是遵何德哉。此其尤大彰明較著者也。<span class="zhu">反借夷、齊一宕、引出顏淵、盜跖、一反一正、以極咏歎。 ○有堯、舜、由、光諸人、故又引顏淵、盜跖二人照應作章法。</span>若至近世、操行不軌、事犯忌諱、而終身逸樂、富厚累世不絕、或擇地而蹈之、時然後出言、行不由徑、非公正不發憤、而遇禍災者、不可勝<span class="zhu">升、</span>數<span class="zhu">上聲、</span>也。<span class="zhu">又卽近世人、一反一正、以足上意、作兩層寫。妙。</span>余甚惑焉、儻所謂天道、是邪非邪。<span class="zhu">又雙結一句、以極咏歎。三非邪、呼應。</span>子曰、道不同、不相爲謀。<span class="zhu">上設兩端開說、此又引孔子言合說。</span>亦各從其志也。<span class="zhu">裝一句、作道不同註腳。</span>故曰、富貴如可求、雖執鞭之士、吾亦爲之、如不可求、從吾所好。歲寒、然後知松柏之後凋。<span class="zhu">兩節正應各從其志。</span>舉世混濁、清士乃見、<span class="zhu">又裝一句、作松柏後凋註腳、挽上伯夷。</span>豈以其重若彼、其輕若此哉。<span class="zhu">彼指操行不軌以下、此指擇地而蹈以下。 ○又以咏歎作一結。</span>君子疾沒世而名不稱焉。<span class="zhu">又引孔子之言。以名字反覆到底。</span>賈子<span class="zhu">賈誼。</span>曰、貪夫徇財、烈士徇名、<span class="zhu">以身從物曰徇。</span>夸者死權、<span class="zhu">貪權勢以矜夸者、至死不休、故云死權也。</span>衆庶馮<span class="zhu">平、</span>生。<span class="zhu">馮恃其生。 ○引賈子四句、烈士一句是主、指伯夷。</span>同明相照、同類相求。雲從龍、風從虎、<span class="zhu">龍興致雲。虎嘯風烈。</span>聖人作而萬物覩。<span class="zhu">聖人、人類之首也、故興起于時、而人民皆爭先快覩。 ○引易經五句、聖人一句是主、指孔子。 ○此兩節、將伯夷、孔子合說、直貫至篇末。</span>伯夷、叔齊雖賢、得夫子而名益彰、顏淵雖篤學、附驥尾而行益顯。<span class="zhu">索隱曰、蒼蠅附驥尾而致千里、以喻顏回因孔子而名彰。 ○卽所謂同類相求、聖作而物覩也。又點顏回以陪伯夷、正在有意無意之間、妙。</span>巖穴之士、趨舍有時、若此類名堙<span class="zhu">因、</span>滅而不稱、悲夫。<span class="zhu">一反。應沒世而名不稱。結篇首悲弔由光案。</span>閭巷之人、欲砥行立名者、非附青雲之士、惡能施於後世哉。<span class="zhu">青雲士、聖賢立言傳世者。 ○承上二段推開一層說、言夷、齊得孔子之言、而名顯于後世。由、光未經孔子序列、故後世無聞。所以砥行立名者、必附青雲之士也。寓慨無窮。</span>
</p>
<p class="kindle-cn-para-left">傳體、先敍後贊、此以議論代敍事、篇末不用贊語、此變體也。通篇以孔子作主、由、光、顏淵作陪客、雜引經傳、層間疊發、縱橫變化、不可端倪、真文章絕唱。
</p>
</div>
</body>
</html>