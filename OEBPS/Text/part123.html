<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-獲麟解韓愈</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uBSad6BqRnshTv5s3RaW4K7">
<div class="chapter" id="chapter">
<h1>獲麟解</h1>
<hr/><h2>韓愈</h2>
<p class="calibre5">
麟之爲靈昭昭也。<span class="zhu">麟、麕身、牛尾、馬蹄、一角、毛蟲之長、王者之瑞也。 ○先立一句、靈字伏德字。</span>詠於詩、書於春秋、雜出於傳記百家之書、雖婦人小子、皆知其爲祥也。<span class="zhu">詩、麟之趾。春秋、魯哀公十三年、西狩獲麟。傳記百家、謂史傳所記、及諸子百家也。雖婦人小子皆知其爲祥瑞、正見其昭昭處。 ○一轉。</span>然麟之爲物、不畜於家、不恆有於天下、其爲形也不類、非若馬牛犬豕豺狼麋鹿然。然則雖有麟、不可知其爲麟也。<span class="zhu">知其爲祥、不可知其爲麟、所以爲靈。 ○二轉。</span>角者吾知其爲牛、鬣<span class="zhu">獵、</span>者吾知其爲馬、犬豕豺狼麋鹿、吾知其爲犬豕豺狼麋鹿、惟麟也不可知。不可知、則其謂之不祥也亦宜。<span class="zhu">旣不可知其爲麟、則謂麟爲不祥之物、亦無足怪。 ○三轉。</span>雖然、麟之出、必有聖人在乎位、麟爲聖人出也。<span class="zhu">帝王之世、麟在郊藪。</span>聖人者、必知麟。麟之果不爲不祥也。<span class="zhu">麟必待有知麟之聖人而後出、麟固無有謂其不祥者。 ○四轉。</span>又曰、麟之所以爲麟者、以德不以形。<span class="zhu">以德句、正與爲靈昭昭句相應。德字、卽靈字之意。惟德故靈也。</span>若麟之出、不待聖人、則謂之不祥也亦宜。<span class="zhu">若出非其時、則失其所以爲麟矣、何祥之有。 ○五轉。 ○上不祥、是天下不知麟也、非麟之咎也。此不祥、真麟之罪也、非天下之咎也。</span>
</p>
<p class="translation">麒麟作为灵兽是很明显的。在《诗经》中被歌咏，在《春秋》中被记录，在传记百家的书中也有零散记载，即使是妇女小孩，都知道它是祥瑞。然而麒麟作为动物，不饲养在家中，天下不常有，它的形状不同于一般动物，不像马牛犬猪豺狼麋鹿那样。那么即使有麒麟，也不能知道它是麒麟。有角的我知道它是牛，有鬃毛的我知道它是马，犬猪豺狼麋鹿，我知道它们是犬猪豺狼麋鹿，只有麒麟不能知道。不能知道，那么说它是不祥也是应该的。虽然如此，麒麟的出现，必定有圣人在位，麒麟是为圣人而出现的。圣人，必定认识麒麟。麒麟确实不会被认为是不祥的。又说，麒麟之所以为麒麟，是因为德行不是因为形状。如果麒麟的出现，不等待圣人，那么说它是不祥也是应该的。</p>
<p class="kindle-cn-para-left">此解與論龍論馬、皆退之自喻。有爲之言、非有所指實也。文僅一百八十餘字、凡五轉、如游龍、如轆轤、變化不窮、真奇文也。
</p>
</div>
</body>
</html>