<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-報劉一丈書宗臣</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uC2XdGfMedAVUxjwLokUe32">
<div class="chapter" id="chapter">
<h1 class="juan">報劉一丈書</h1>
<h2 class="title">宗臣</h2>
<hr/>
<p class="calibre5">數千里外，得長者時賜一書，以慰長想，即亦甚幸矣；何至更辱饋遺，則不才益將何以報焉？<span class="zhu">謝饋遺。</span>書中情意甚殷，即長者之不忘老父，知老父之念長者深也。<span class="zhu">謝念及其父。</span></p>
<p class="calibre5">至以「上下相孚，才德稱<span class="zhu">去聲。</span>位」語<span class="zhu">去聲。</span>不才，<span class="zhu">相愛情深，方有此語。</span>則不才有深感焉。夫才德不稱，固自知之矣；<span class="zhu">提過。</span>至於不孚之病，則尤不才為甚。<span class="zhu">二句伏後案。</span></p>
<p class="calibre5">且今之所謂孚者何哉？<span class="zhu">借「孚」字一轉，生出無數議論。</span>日夕策馬，候權者之門。門者故不入，則甘言媚詞作婦人狀，袖金以私之。即門者持刺入，而主人又不即出見，<span class="zhu">尊嚴若神。</span>立廄中僕馬之間，惡氣襲衣袖，即飢寒毒熱不可忍，不去也。抵暮，則前所受贈金者出，報客曰：「相公倦，謝客矣，客請明日來。」即明日又不敢不來。<span class="zhu">曲筆一接，刻畫盡致。</span>夜披衣坐，聞雞鳴即起盥<span class="zhu">貫。</span>櫛，<span class="zhu">職。○盥，洗手。櫛，梳髮。</span>走馬推門，門者怒曰：「為誰？」則曰：「昨日之客來。」<span class="zhu">可發一笑。</span>則又怒曰：「何客之勤也！豈有相公此時出見客乎？」<span class="zhu">厲聲不堪。</span>客心恥之，<span class="zhu">至此亦覺難受。</span>強忍而與言曰：「亡奈何矣，姑容我入。」門者又得所贈金，則起而入之。又立向所立廄中。<span class="zhu">故意描摹。</span>幸主者出，南面召見，則驚走匍匐階下。主者曰：「進！」則再拜，故遲不起，起則上所上壽金。主者故不受，則固請；主者故固不受，則又固請。<span class="zhu">疊句妙。</span>然後命吏納之，則又再拜，又故遲不起，起則五六揖始出。<span class="zhu">歷敘醜態如畫。</span>出揖門者曰：「官人幸顧我，他日來，幸無阻我也！」門者答揖。大喜，奔出。馬上遇所交識，即揚鞭語曰：「適自相公家來，相公厚我，厚我！」且虛言狀。<span class="zhu">寫馬上兩「厚我」急語，神情逼肖。</span>即所交識，亦心畏相公厚之矣。相公又稍稍語人曰：「某也賢，某也賢。」聞者亦心計交贊之。此世所謂上下相孚也。<span class="zhu">以冷語結前案。</span>長者謂僕能之乎？<span class="zhu">以下乃言不孚之病。</span></p>
<p class="calibre5">前所謂權門者，自歲時伏臘一刺之外，即經年不往也。閒<span class="zhu">去聲。</span>道經其門，則亦掩耳閉目，躍馬疾走過之，若有所追逐者。斯則僕之褊衷。以此長不見悅於長吏，僕則愈益不顧也。每大言曰：「人生有命，吾惟守分而已。」長者聞之，得無厭其為迂乎？<span class="zhu">一段道出自己氣節。以少勝多，筆力峭勁。</span></p>
<p class="kindle-cn-para-left">是時嚴介溪攬權，俱是乞哀昏暮、驕人白日一輩人，摹寫其醜形惡態，可為盡情。末說出自己之氣骨，兩兩相較，薰蕕不同，清濁異質。有關世教之文。</p>
</div>
</body>
</html>
