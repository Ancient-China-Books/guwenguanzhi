<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-敬姜論勞逸國語‧魯語下</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uZERGHkbTnl4zoHJBdSjXv8">
<div class="chapter" id="chapter">
<h1 class="juan">國語‧魯語下</h1>
<h2 class="title">敬姜論勞逸</h2>
<hr/>
<p class="calibre5">
公父<span class="zhu">甫、</span>文伯<span class="zhu">魯大夫、季悼子之孫、公父穆伯之子、公父歜也。</span>退朝、朝其母、<span class="zhu">母、穆伯之妻、敬姜也。</span>其母方績。<span class="zhu">績、緝麻也。</span>文伯曰、以歜<span class="zhu">觸、</span>之家、<span class="zhu">只四字、便寫盡淫心。</span>而主猶績、懼干季孫之怒也。<span class="zhu">主、謂主母。干、犯也。季孫、康子也、時爲魯正卿。</span>其以歜爲不能事主乎。<span class="zhu">注一句。</span>其母歎曰、魯其亡乎。使僮子備官而未之聞邪。<span class="zhu">僮、頑癡也。備官、居官也。聞、謂聞大道。 ○子言家、母却歎國、所見者大。</span>居、吾語<span class="zhu">去聲、</span>女。<span class="zhu">汝、</span>昔聖王之處民也、擇瘠土而處之、勞其民而用之、故長王<span class="zhu">去聲、</span>天下。<span class="zhu">瘠、瘦薄也。 ○勞字、是一篇之綱。</span>夫民勞則思、思則善心生。逸則淫、淫則忘善、忘善則惡心生。<span class="zhu">承勞民說、又從勞字、看出逸字、妙。</span>沃土之民不材、淫也。瘠土之民莫不嚮義、勞也。<span class="zhu">承瘠土說、却從沃土反證瘠土、妙。 ○已上泛論道理、下乃實敘。</span>是故天子大采朝<span class="zhu">潮、</span>日、與三公九卿、祖識地德、<span class="zhu">大采、五采也。天子春朝朝日、服五采。祖、習也。識、知也。地德廣生、修陽政也。</span>日中考政、與百官之政事、師尹惟旅牧相、<span class="zhu">去聲、</span>宣序民事、<span class="zhu">考字直貫下十七字。師尹、大夫官也。惟旅、衆士也。牧、州牧。相、國相也。宣、布。序、次也。</span>少<span class="zhu">去聲、</span>采夕月、與太史司載、糾虔天刑、<span class="zhu">少采、三采也。秋暮夕月、服三采。司載、謂馮相氏、保章氏、與太史相偶。糾、恭。虔、敬也。刑、法也。天刑、肅殺、治陰教也。</span>日入監<span class="zhu">平聲、</span>九御、使潔奉禘郊之粢盛、<span class="zhu">成、</span>而後卽安。<span class="zhu">監、視也。九御、九嬪之官、主祭祀者。卽、就也。 ○著而後二字、可見勞多安少。以下段段著而後字。 ○此言天子之勞。</span>諸侯朝修天子之業命、晝考其國職、夕省其典刑、夜儆百工、使無慆淫、而後卽安。<span class="zhu">業、事也。命、令也。典刑、常法也。工、官也。慆、慢也。 ○此言諸侯之勞。</span>卿大夫朝考其職、晝講其庶政、夕序其業、夜庀<span class="zhu">披上聲、</span>其家事、而後卽安。<span class="zhu">庀、治也。 ○此言卿大夫之勞。</span>士朝受業、晝而講貫、夕而習復、夜而計過、無憾而後卽安。<span class="zhu">受業、受事于朝也。貫、事也。復、覆也。憾、恨也。 ○此言士之勞。</span>自庶人以下、明而動、晦而休、無日以怠。<span class="zhu">句法變。 ○此言庶人之勞。 ○已上敍男事之勞、所以教文伯。以下敍女工之勞、所以自治也。</span>王后親織玄紞、<span class="zhu">耽上聲、 ○紞、冠之垂者、用雜綵線織之。 ○王后勞。</span>公侯之夫人加之紘<span class="zhu">宏、</span>綖、<span class="zhu">延、 ○紘、纓從下而上者。綖、冠上覆。 ○公侯夫人勞。</span>卿之內子爲大帶、<span class="zhu">卿之嫡妻曰內子。大帶、緇带也。 ○卿內子勞。</span>命婦成祭服、<span class="zhu">命婦、大夫妻也。 ○命婦勞。</span>列士之妻、加之以朝服。<span class="zhu">列士、元士也。 ○士妻勞。</span>自庶士以下、皆衣<span class="zhu">去聲、</span>其夫、<span class="zhu">庶士、下士也。以下謂庶人。 ○庶民妻勞。</span>社而賦事、烝而獻功、男女效績、愆則有辟、<span class="zhu">闢、</span>古之制也。<span class="zhu">社、春分社日也。賦、布也。事、農桑之事。冬祭曰烝。獻功、告事之成也。績、功也。愆、失也。辟、罪也。 ○單就庶人男女作束、便括盡上文、妙。</span>君子勞心、小人勞力、先王之訓也。自上以下、誰敢淫心舍力。<span class="zhu">又以心力二字、總結勞字、以起下文。</span>今我寡也、爾又在下位、<span class="zhu">寡、孀婦也。下位、下大夫之位。 ○兩句合來、便見勞當加倍、正破以歜之家句。</span>朝夕處事、猶恐忘先人之業。<span class="zhu">處事、處身于作事也。先人、謂穆伯。 ○一折。</span>況有怠惰、其何以避辟。<span class="zhu">應愆則有辟句。</span>吾冀而朝夕修我、曰必無廢先人。<span class="zhu">冀、望也。而、汝也。修、儆也。 ○又一折。</span>爾今曰胡不自安、<span class="zhu">點起、</span>以是承君之官、<span class="zhu">勸母自安、則己之喜于自安可知。 ○應備官句。</span>余懼穆伯之絕祀也。<span class="zhu">起言魯其亡乎、結言穆伯絕祀、俱作危言、以儆文伯。妙。</span>仲尼聞之曰、弟子志之、<span class="zhu">志、記也。</span>季氏之婦不淫矣。<span class="zhu">不淫、是能勞。結贊更奇。</span>
</p>
<p class="kindle-cn-para-left">通篇只以勞字爲主。自天子至諸侯、自卿大夫至士庶人、自王后至夫人、自內子士妻至庶士以下、無一人之不勞、無一日之不勞、無一時之不勞。讀此、如讀豳風七月詩。
</p>
</div>
</body>
</html>