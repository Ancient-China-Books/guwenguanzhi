<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-梓人傳柳宗元</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uINx9C2qqyIiRFaeeGCuipD">
<div class="chapter" id="chapter">
<h1 class="juan">梓人傳</h1>
<h2 class="title">柳宗元</h2>
<hr/>
<p class="calibre5">
裴封叔之第、在光德里。<span class="zhu">裴封叔、名瑾。子厚之妹夫。</span>有梓人款其門、願傭隟<span class="zhu">同隙、</span>宇而處焉。<span class="zhu">梓人、卽木匠。款、叩也。隟宇、空屋也。傭、役于主人以代租也。</span>所職尋引規矩繩墨、家不居礱斲之器。<span class="zhu">尋、八尺。引、十丈。尋引、所以度長短。礱、礪石。斲、刀鋸斧斤之屬。 ○出語便作意凝注。</span>問其能、曰、吾善度<span class="zhu">鐸、</span>材。視棟宇之制、高深圓方短長之宜、吾指使而羣工役焉。<span class="zhu">此以言語代敍事。</span>捨我、衆莫能就一宇。故食<span class="zhu">嗣、</span>於官府、吾受祿三倍。作於私家、吾收其直大半焉。<span class="zhu">此以言語代敍事。</span>他日、入其室、其牀闕足而不能理、曰、將求他工。余甚笑之、謂其無能而貪祿嗜貨者。<span class="zhu">故作一折。</span>
</p>
<p class="calibre5">
其後京兆尹將飾官署、余往過焉。委<span class="zhu">穢、</span>羣材、會衆工。<span class="zhu">委、蓄也。 ○寫梓人一。</span>或執斧斤、或執刀鋸、皆環立嚮之。梓人左持引、右執杖、而中處焉。<span class="zhu">寫梓人二。</span>量棟宇之任、視木之能舉。揮其杖曰斧、彼執斧者奔而右。顧而指曰鋸、彼執鋸者趨而左。<span class="zhu">寫梓人三。</span>俄而斤者斲、刀者削、皆視其色、俟其言、莫敢自斷者。<span class="zhu">寫梓人四。</span>其不勝<span class="zhu">升、</span>任者、怒而退之、亦莫敢慍焉。<span class="zhu">寫梓人五。</span>畫宮於堵、盈尺而曲盡其制。計其毫釐而構大廈、無進退焉。<span class="zhu">寫梓人六。</span>旣成、書於上棟<span class="zhu">易、上陳下宇。</span>曰、某年某月某日某建、則其姓字也。凡執用之工不在列。<span class="zhu">寫梓人七。</span>余圜<span class="zhu">圓、</span>視大駭、然後知其術之工大矣。<span class="zhu">圜、驚愕也。 ○句句包含下意、摹寫甚工緻、旣成數句、尤極含蓄、爲下文張本。</span>
</p>
<p class="calibre5">
繼而歎曰、<span class="zhu">轉筆。</span>彼將捨其手藝、<span class="zhu">照不居礱斲之器。</span>專其心智、<span class="zhu">照所職尋引規矩繩墨。</span>而能知體要者歟。<span class="zhu">體要二字、是一篇之綱。</span>吾聞勞心者役人、勞力者役於人、彼其勞心者歟。能者用而智者謀、彼其智者歟。<span class="zhu">又就專其心智句、寫作二層。</span>是足爲佐天子相天下法矣、物莫近乎此也。<span class="zhu">物、事也。 ○連下三者歟字贊美、方轉入正意、如黃河之流、九折而入海、何等委曲。以下將梓人一一翻案。</span>彼爲天下者本於人。其執役者、爲徒隸、爲鄉師里胥、其上爲下士、又其上爲中士、爲上士、又其上爲大夫、爲卿、爲公。離而爲六職、判而爲百役。<span class="zhu">此以王都內言。</span>外薄<span class="zhu">博、</span>四海、<span class="zhu">薄、迫也。</span>有方伯連率。<span class="zhu">同帥、 ○禮、王制、千里之外、設方伯。又十國以爲連、連有帥。</span>郡有守、邑有宰、皆有佐政。其下有胥吏、又其下皆有嗇夫版尹、以就役焉。<span class="zhu">漢制、鄉小者、置嗇夫一人。版尹、掌戶版者。 ○此以王都外言。</span>猶眾工之各有執技以食力也。<span class="zhu">猶衆工一。</span>彼佐天子相天下者、舉而加焉、指而使焉、條其綱紀而盈縮焉、齊其法制而整頓焉、猶梓人之有規矩繩墨以定制也。<span class="zhu">猶梓人二。</span>擇天下之士、使稱其職。居天下之人、使安其業。視都知野、視野知國、視國知天下、其遠邇細大、可手據其圖而究焉。猶梓人畫宮於堵而績於成也。<span class="zhu">猶梓人三。</span>能者進而由之、使無所德。不能者退而休之、亦莫敢慍。不衒<span class="zhu">眩、</span>能、不矜名、不親小勞、不侵衆官。日與天下之英才、討論其大經。猶梓人之善運衆工而不伐藝也。<span class="zhu">猶梓人四。</span>夫然後相道得而萬國理矣。<span class="zhu">單承一句、側出第五段、句法變化。</span>相道旣得、萬國旣理、天下舉首而望曰、吾相之功也。後之人循跡而慕曰、彼相之才也。士或談殷周之理者、曰伊傅周召、其百執事之勤勞、而不得紀焉。猶梓人自名其功、而執用者不列也。<span class="zhu">猶梓人五。 ○以上闡相道之合梓人處、凡五段。文勢層疊、措詞有法。</span>大哉相乎、通是道者、所謂相而已矣。<span class="zhu">一贊作總結、卽宕起不知體要一段。</span>其不知體要者反此。以恪勤爲公、以簿書爲尊。衒能矜名、親小勞、侵衆官、竊取六職百役之事、听听<span class="zhu">銀、</span>於府庭、而遺其大者遠者焉。所謂不通是道者也。<span class="zhu">听听、猶齗齗、辨爭貌。</span>猶梓人而不知繩墨之曲直、規矩之方圓、尋引之短長、姑奪衆工之斧斤刀鋸、以佐其藝。又不能備其工、以至敗績、用而無所成也。不亦謬歟。<span class="zhu">此就上五猶梓人意、反寫一段。文字已畢、下另發議。</span>
</p>
<p class="calibre5">
或曰、彼主爲室者、儻或發其私智。牽制梓人之慮、奪其世守、而道謀是用。雖不能成功、豈其罪邪、亦在任之而已。<span class="zhu">詩、如彼築室于道謀、是用不潰于成。言築室而與行道之人謀之、人人得爲異論、不能有成也。 ○此以主爲室者、喻人君之任相當專一意。</span>余曰不然。夫繩墨誠陳、規矩誠設、高者不可抑而下也、狹者不可張而廣也。由我則固、不由我則圮。<span class="zhu">痞、</span>彼將樂去固而就圮也、則卷其術、默其智、悠爾而去、不屈吾道、是誠良梓人耳。其或嗜其貨利、忍而不能捨也。喪其制量、屈而不能守也。棟橈<span class="zhu">鬧、</span>屋壞、則曰、非我罪也。可乎哉、可乎哉。<span class="zhu">此又從梓人上喻爲相者、以合則留、不合則去、不可貶道、亦不可嗜利意。</span>
</p>
<p class="calibre5">
余謂梓人之道類於相、故書而藏之。<span class="zhu">喻意正意、總結一句。</span>梓人蓋古之審曲面勢者、今謂之都料匠云。<span class="zhu">審曲面勢、出考工記。言審察五材曲直方面形勢之宜也。</span>余所遇者楊氏潛其名。<span class="zhu">住法亦奇。</span>
</p>
<p class="kindle-cn-para-left">前細寫梓人、句句暗伏相道。後細寫相道、句句回抱梓人。末又補出人主任相、爲相自處兩意。次序摹寫、意思滿暢。
</p>
</div>
</body>
</html>