<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-春夜宴桃李園序李白</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uMlhOQmu6f2tuw28VhGUWT4">
<div class="chapter" id="chapter">
<h1>春夜宴桃李園序</h1>
<hr/><h2>李白</h2>
<p class="calibre5">
夫天地者、萬物之逆旅。<span class="zhu">逆旅、客舍也。</span>光陰者、百代之過客。而浮生若夢、爲懽幾何。古人秉燭夜遊、良有以也。<span class="zhu">古詩云、晝短苦夜長、何不秉燭遊。 ○點夜字。</span>況陽春召我以煙景、大塊假我以文章。<span class="zhu">煙景、春景也。大塊、天地也。觸目春景、皆天地之文章。 ○點春字。</span>會桃李之芳園、序天倫之樂事。<span class="zhu">時園中桃李盛開、太白與諸兄弟、共宴于其中。 ○是設宴本意。</span>羣季俊秀、皆爲惠連、<span class="zhu">羣李、謂諸弟也。謝靈運之弟曰惠連。 ○美諸弟之才。</span>吾人詠歌、獨慚康樂。<span class="zhu">謝靈運對康樂侯。 ○謙自己之拙。</span>幽賞未已、高談轉清。開瓊筵以坐花、飛羽觴而醉月。<span class="zhu">二句、確是春夜宴桃李園。</span>不有佳作、何伸雅懷、如詩不成、罰依金谷酒數。<span class="zhu">石崇宴客于金谷園、賦詩不成者、罰三觴。 ○末數語、寫一觴一詠之樂、與世俗浪遊者迥別。</span>
</p>
<p class="translation">那天地，是万物的客舍；光阴，是百代的过客。而人生如浮生若梦，能有多少欢乐呢？古人秉烛夜游，确实是有道理的。况且阳春用美好的景色召唤我，大自然赐给我文思华章。相会在桃李飘香的花园，安排天伦之乐的盛事。众位弟弟都很俊秀，都像谢惠连一样有才华；我们这些人吟诗作赋，唯独我愧对谢康乐。幽雅的观赏兴致还没有尽，高雅的谈论更加清远。摆开华美的酒席与花朵为伴，传递着酒杯沉醉在月色中。如果没有佳作，怎么能抒发高雅的情怀？如诗作不成，就按照金谷园的酒令受罚。</p>
<p class="kindle-cn-para-left">發端數語、已見瀟灑風塵之外。而轉落層次、語無泛設、幽懷逸趣、辭短韻長。讀之增人許多情思。
</p>
</div>
</body>
</html>