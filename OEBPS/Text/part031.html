<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-子產壞晉館垣左傳・襄公三十一年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uFjij6PHHmaXlGmLlZYjgM6">
<div class="chapter" id="chapter">
<h1 class="juan">左傳・襄公三十一年</h1>
<h2 class="title">子產壞晉館垣</h2>
<hr/>
<p class="calibre5">子產相<span class="zhu">去聲、</span>鄭伯<span class="zhu">簡公。</span>以如晉。晉侯<span class="zhu">平公。</span>以我喪故、<span class="zhu">以魯襄公喪故。</span>未之見也。<span class="zhu">見則有宴好、雖以吉凶不並行爲辭、實輕鄭也。</span>子產使盡壞<span class="zhu">怪、</span>其館之垣、而納車馬焉。<span class="zhu">盡毀館舍之垣墻、而納己之車馬。 ○駭人、蓋見得透、故行得出。</span>士文伯<span class="zhu">名匄、字伯瑕。</span>讓之<span class="zhu">責子產。</span>曰、敝邑以政刑之不修、寇盜充斥、<span class="zhu">晉國不能修舉政刑、致使盜賊之多。</span>無若諸侯之屬、辱在寡君者何。<span class="zhu">諸侯卿大夫、辱來見晉君者、無如之何。 ○十二字句。</span>是以令吏人完客所館、高其閈<span class="zhu">翰、</span>閎、厚其牆垣、以無憂客使。<span class="zhu">去聲、 ○閈閎、館門也。高其門、厚其墻、則館舍完固、而客使可無寇盜之憂。 ○已上敍設垣之由、以見晉待客一段盛意。</span>今吾子壞之、雖從<span class="zhu">去聲、</span>者能戒、其若異客何。<span class="zhu">雖汝從者自能防寇、他國賓客來、將若之何。 ○一詰、意甚婉。</span>以敝邑之爲盟主、繕完葺<span class="zhu">緝、</span>牆、以待賓客。若皆毀之、其何以共<span class="zhu">同供、</span>命。<span class="zhu">晉爲諸侯盟主、而繕治完固、以覆蓋墻垣、所以待諸侯之賓客。若來者皆毀之、將何以供給賓客之命乎。 ○再詰、詞甚嚴。</span>寡君使匄<span class="zhu">蓋、</span>請命。<span class="zhu">請問毀墻之命。 ○明是問罪聲口。</span>對曰、以敝邑褊小、介於大國、誅求無時、是以不敢寧居、悉索敝賦、以來會時事。<span class="zhu">褊、狹也。介、間也。誅、責也。大國責求無常時、我盡求敝邑之財賦、以隨時而朝會。 ○此責晉重幣、以敍鄭來晉之由。</span>逢執事之不閒、<span class="zhu">閑、</span>而未得見。<span class="zhu">現、</span>又不獲聞命、未知見時。<span class="zhu">適遇晉君以魯喪無暇、遂不得見。又不獲聞召見之命、未知得見的在何時。 ○此責晉慢客。</span>不敢輸幣、亦不敢暴<span class="zhu">僕、</span>露。<span class="zhu">旣不敢以幣帛輸納于庫、又不敢以幣帛暴露于外。 ○此言鄭左難右難、下復雙承暢言之。</span>其輸之、則君之府實也、非薦陳之、不敢輸也。<span class="zhu">輸之。則幣帛乃晉府庫之物。非見君而進陳之、則不敢專輒以物輸庫也。</span>其暴露之、則恐燥溼之不時、而朽蠹、以重敝邑之罪。<span class="zhu">若暴露之、又恐晴雨不常、致使幣帛朽蠹、適以增重鄭國之罪。 ○左難右難如此。 ○輸幣暴露、雖並提、然側重暴露一邊、已說盡壞垣之故。</span>僑<span class="zhu">子產名。</span>聞文公之爲盟主也、<span class="zhu">只因敝邑爲盟主句、提出晉文公來壓到他。下乃歷敍文公之敬客、以反擊今日之慢客、妙。</span>宮室卑庳、<span class="zhu">陛、</span>無觀<span class="zhu">貫、</span>臺榭、<span class="zhu">謝、 ○庳、小也。闕門曰觀。築土曰臺。有屋曰榭。 ○文公自處儉約如此。</span>以崇大諸侯之館。<span class="zhu">待客又極其隆也。 ○總一句、下乃細列之。</span>館如公寢、<span class="zhu">館如晉君之寢室。 ○一。</span>庫廄繕修、<span class="zhu">館中藏幣之庫、養馬之廏、皆繕治修葺。 ○二。</span>司空以時平易<span class="zhu">異、</span>道路、<span class="zhu">司空、掌邦土。易、治也。 ○三。</span> 圬<span class="zhu">烏、</span>人以時塓<span class="zhu">覓、</span>館宮室。<span class="zhu">圬人、泥匠也。塓、塗也。 ○四。 ○諸侯未至之先如此。</span>諸侯賓至、甸設庭燎、<span class="zhu">甸人設照庭大燭。 ○五。</span>僕人巡宮、<span class="zhu">至夜廵警于宮中。 ○六。</span>車馬有所、<span class="zhu">車馬皆有地以安處。 ○七。</span>賓從<span class="zhu">去聲、</span>有代、<span class="zhu">賓之僕從、有人代役。 ○八。</span>巾車脂轄、<span class="zhu">巾車、主車官。以脂膏塗客人之車轄。轄、車軸頭鐵。 ○九。</span>隸人牧圉、<span class="zhu">語、</span>各瞻其事、<span class="zhu">徒隸之人、與夫牛之牧、馬之圉、各瞻視其所當供客之事。 ○十。</span>百官之屬、各展其物。<span class="zhu">官屬各陳其待客之物。 ○十一。 ○諸侯旣至之後、又如此。</span>公不留賓、而亦無廢事、憂樂同之、事則巡之、教其不知、而恤其不足。<span class="zhu">不久留賓、賓得速去、則事不廢。國有憂樂、與賓同之、事有廢闕、爲賓察之、賓有不知、則訓教之、賓有不足、則體恤之。 ○上十一句、是館中事。此六句、是文公心上事。</span>賓至如歸、無寧菑<span class="zhu">同災、</span>患、不畏寇盜、而亦不患燥溼。<span class="zhu">總承上文言文公待諸侯如此、以故賓至晉國、不異歸家、寧復有菑患乎。縱有寇盜、無所畏懼、雖有燥溼、不至朽蠹。 ○此文公之爲盟主然也。</span>今銅鞮<span class="zhu">低、</span>之宮數里、<span class="zhu">銅鞮、晉離宮名。○與宮室卑庳二句相反。</span>而諸侯舍於隸人、門不容車、而不可踰越。<span class="zhu">諸侯館舍、僅如徒隸之居、門庭狹小、車馬難容。又有墻垣之限、不可越而過之。 ○與崇大諸侯之館五句相反。并破高其閈閎二句。</span>盜賊公行、而天厲不戒。<span class="zhu">天厲、疾疫也。指挽車之人馬言。 ○與甸設庭燎九句相反。并破無憂客使一句。</span>賓見無時、命不可知。<span class="zhu">賓之進見、未有時日。召見之命、不得而知。 ○與公不留賓一段相反。又挽逢執事之不閒四句。</span>若又勿壞、是無所藏幣、以重罪也。<span class="zhu">若不毀壞墻垣、是使我暴露其幣帛、以致朽蠹、是增重其罪也。 ○玩不敢輸幣、又不敢暴露二句。</span>敢請執事、將何所命之。<span class="zhu">反詰之、妙。正對寡君使匄請命句。</span>雖君之有魯喪、亦敝邑之憂也。<span class="zhu">晉鄭皆與魯同姓、晉之憂、亦鄭之憂也。 ○使晉無所藉口。</span>若獲薦幣、修垣而行、君之惠也。敢憚勤勞。<span class="zhu">若得見晉君而進幣、鄭當修築墻垣而歸、則拜晉君之賜。敢畏修垣之勞乎。 ○結出修垣細事、明是鄙薄晉人。 ○已上句句與文公相反、且語語應前、妙。</span>文伯復命。趙文子曰、信。<span class="zhu">信如子產所言。 ○只一字、寫心服妙。</span>我實不德、而以隸人之垣、以贏諸侯、<span class="zhu">贏、受也。</span>是吾罪也。<span class="zhu">注信字。</span>使士文伯謝不敏焉。<span class="zhu">極寫子產。</span>晉侯見鄭伯有加禮、厚其宴好<span class="zhu">去聲、</span>而歸之。乃築諸侯之館。<span class="zhu">改築館舍、所謂諸侯賴之也。 ○收完正文。</span>叔向曰、辭之不可以已也如是夫。<span class="zhu">如是夫三字、沉吟歎賞、信服之至。</span>子產有辭、諸侯賴之。<span class="zhu">不止鄭是賴。</span>若之何其釋辭也。<span class="zhu">釋、廢也。</span>詩曰、辭之輯矣、民之協矣、辭之懌矣、民之莫矣。其知之矣。<span class="zhu">詩、大雅。言辭輯睦、則民協同、辭悅懌、則民安定、詩人其知辭之有益矣。 ○以叔向贊不容口作結、妙。</span></p>
<p class="kindle-cn-para-left">晉爲盟主、而子產以蕞爾鄭朝晉、盡壞館垣、大是奇事。只是胸中早有成算、故說來句句針鋒相對、義正而不阿、詞強而不激。文伯不措一語、文子輸心帖服、叔向歎息不已、子產之有辭、洵非小補也。</p>
</div>
</body>
</html>