<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-諫太宗十思疏魏徵</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uxpZ78JMsXfyzmHYDBfFHsE">
<div class="chapter" id="chapter">
<h1 class="juan">諫太宗十思疏</h1>
<h2 class="title">魏徵</h2>
<hr/>
<p class="calibre5">
臣聞求木之長<span class="zhu">掌、</span>者、必固其根本。欲流之遠者、必浚其泉源。<span class="zhu">浚、深也。 ○三句起下一句。</span>思國之安者、必積其德義。<span class="zhu">伏一思字、此句是一篇主意。</span>源不深而望流之遠、根不固而求木之長、德不厚而思國之安、<span class="zhu">又伏一思字。</span>臣雖下愚、知其不可、而況於明哲乎。<span class="zhu">便作跌宕、文極有致。</span>人君當神器之重、居域中之大、<span class="zhu">神器、帝位也。</span>不念居安思危、<span class="zhu">又伏一思字。</span>戒奢以儉、斯亦伐根以求木茂、塞源而欲流長也。<span class="zhu">反繳足上文。</span>凡昔元首、承天景命。<span class="zhu">元首、君也。景、明也。</span>善始者實繁、克終者蓋寡。<span class="zhu">上疏本意專爲此。</span>豈取之易、守之難乎。<span class="zhu">頓挫。</span>蓋在殷憂、<span class="zhu">始、</span>必竭誠以待下。旣得志、<span class="zhu">終、</span>則縱情以傲物。<span class="zhu">人情大抵如此。</span>竭誠、則胡越爲一體。傲物、則骨肉爲行路。雖董之以嚴刑、振之以威怒。<span class="zhu">董、督也。 ○正與德義相反。</span>終苟免而不懷仁、貌恭而不心服。<span class="zhu">茍免、謂茍免刑罰。 ○畏威而不懷德、國何以安。</span>怨不在大、可畏惟人。載舟覆舟、所宜深慎。<span class="zhu">民猶水也、水可載舟、亦可覆舟、可畏之甚也。 ○從上居安思危句、反覆開諭逼出十思。</span>誠能見可欲、則思知足以自戒。將有作、則思知止以安人。念高危、則思謙沖而自牧。<span class="zhu">牧、養也。易曰、謙謙君子、卑以自牧也。</span>懼滿盈、則思江海下百川。<span class="zhu">老子曰、江海所以爲百谷王者、以其善下之、則滿而不溢。</span>樂盤遊、則思三驅以爲度。<span class="zhu">易曰、王用三驅、謂天子不合圍、開一面之網也。</span>憂懈怠、則思慎始而敬終。慮壅蔽、則思虛心以納下。懼讒邪、則思正身以黜惡。恩所加、則思無因喜以謬賞。罰所及、則思無以怒而濫刑。<span class="zhu">以上十思、所謂積其德義者以此。</span>總此十思、宏茲九得。<span class="zhu">思則十有九得。</span>簡能而任之、擇善而從之。<span class="zhu">思盡于己、力因乎人。</span>則智者盡其謀、勇者竭其力、仁者播其惠、信者效其忠。<span class="zhu">懷仁必服。</span>文武並用、垂拱而治。何必勞神苦思、代百司之職役哉。<span class="zhu">善于用思、然後可以無思、妙。</span>
</p>
<p class="kindle-cn-para-left">通篇只重一思字、却要從德義上看出。世主何嘗不勞神苦思、但所思不在德義、則反不如不用思者之爲得也。魏公十思之論、剴切深厚、可與三代謨誥並傳。
</p>
</div>
</body>
</html>