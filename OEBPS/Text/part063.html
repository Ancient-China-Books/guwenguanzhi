<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-顏斶說齊王國策</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="uNSsRFjSPjslr2qNF4cZBg2">
<div class="chapter" id="chapter">
<h1 class="juan">顏斶說齊王</h1>
<h2 class="title">國策</h2>
<hr/>
<p class="calibre5">
齊宣王見顏斶<span class="zhu">觸、 ○齊人。</span>曰、斶前。<span class="zhu">前者、使之就己也。 ○寫驕倨、妙。</span>斶亦曰、王前。<span class="zhu">寫高貴、妙。</span>宣王不說。左右曰、王、人君也、斶、人臣也、王曰斶前、斶亦曰王前、可乎。斶對曰、夫斶前爲慕勢、王前爲趨士。與使斶爲慕勢、不如使王爲趨士。<span class="zhu">分解出來、持論正大。 ○斶前王前、連寫三番、錯映成趣。</span>王忿然作色<span class="zhu">不悅之甚。</span>曰、王者貴乎。士貴乎。對曰、士貴耳、<span class="zhu">奇快。</span>王者不貴。<span class="zhu">添寫一句更妙。</span>王曰、有說乎。斶曰、有。昔者秦攻齊、令曰、有敢去柳下季壟五十步而樵採者、<span class="zhu">魯展禽、字季、食采柳下、壟、其冢也。秦伐齊、先經魯、故云。</span>死不赦。令曰、有能得齊王頭者、封萬戶侯、賜金千鎰。由是觀之、生王之頭、曾不若死士之壟也。<span class="zhu">快語。讀之失驚。 ○生王字奇、之頭字更奇。 ○此下尚有一大段文字刪去。</span>宣王曰、嗟乎、<span class="zhu">歎服。</span>君子焉可侮哉、寡人自取病耳。<span class="zhu">此下刪去二句。</span>願請受爲弟子。<span class="zhu">結前半篇。</span>且顏先生與寡人遊、食必太牢、<span class="zhu">牛、羊、豕、具爲太牢。</span>出必乘車、妻子衣服麗都。<span class="zhu">麗都、皆美稱。 ○仍是富貴驕人習態。 ○起後半篇。</span>顏斶辭去、曰、夫玉生于山、制則破焉、<span class="zhu">制、裁斷也。謂琢其璞而取之。</span>非弗寶貴矣、然太璞不完。<span class="zhu">失玉之本真。</span>士生乎鄙野、推選則祿焉、非不尊遂也、<span class="zhu">遂、猶達也。</span>然而形神不全。<span class="zhu">失士之本真。</span>斶願得歸、晚食以當肉、<span class="zhu">晚食、飢而後食。 ○不羨食太牢。</span>安步以當車、<span class="zhu">安步、緩行也。 ○不羨出乘車。</span>無罪以當貴、<span class="zhu">尊遂極矣。</span>清淨貞正以自虞。<span class="zhu">虞、娛也。 ○形神全矣。 ○仍是貧賤驕人氣度。 ○此下刪去五句。</span>則再拜而辭去。君子曰、斶知足矣、歸真反璞、則終身不辱。<span class="zhu">結贊是蘇張一流反照。</span>
</p>
<p class="kindle-cn-para-left">起得唐突、收得超忽。後段形神不全四字、說盡富貴利達人、良可悲也。戰國士氣、卑汙極矣、得此可以一迴狂瀾。
</p>
</div>
</body>
</html>