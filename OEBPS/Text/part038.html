<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-召公諫厲王止謗國語・周語上</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uua53P7eTxjk9cyjnyHxN37">
<div class="chapter" id="chapter">
<h1 class="juan">召公諫厲王止謗</h1>
<h2 class="title">國語・周語上</h2>
<hr/>
<p class="calibre5">厲王虐、國人謗王。<span class="zhu">謗、誹也。</span>召<span class="zhu">邵、</span>公<span class="zhu">召康公之後、穆公虎也、爲王卿士。</span>告曰、民不堪命矣。<span class="zhu">命虐、故不堪。 ○危言悚激。</span>王怒、<span class="zhu">怒謗者。</span>得衛巫、使監<span class="zhu">平聲、</span>謗者。<span class="zhu">巫、祝也。衛巫、衛國之巫。監、察也。以巫有神靈、有謗輒知之。</span>以告、則殺之。<span class="zhu">以謗者告、卽殺之。 ○寫虐命猶不堪。</span>國人莫敢言、<span class="zhu">非但不敢謗也、深一層說。</span>道路以目。<span class="zhu">以目相眄而已。 ○四字妙甚、極寫莫敢言之狀、不堪命之極也。</span>王喜、<span class="zhu">喜字、與上怒字相對。</span>告召公曰、吾能弭<span class="zhu">米、</span>謗矣、<span class="zhu">弭、止也。 ○監謗弭謗、寫盡昏主作用。</span>乃不敢言。<span class="zhu">如此四字、極寫能弭謗伎倆、痴人聲口如畫。</span>召公曰、是鄣之也。<span class="zhu">鄣、防也。非民無言、是鄣之使不得宣也。 ○斷一句、便注定川字。</span>防民之口、甚於防川。<span class="zhu">川不可防、而口尤甚。 ○以民比川。</span>川壅而潰、<span class="zhu">會、</span>傷人必多。<span class="zhu">壅、鄣也。潰、水勢橫暴而四出也。 ○寫防川。</span>民亦如之。<span class="zhu">寫防民。</span>是故爲川者決之使導、爲民者宣之使言。<span class="zhu">爲、治也。導、通也。宣、猶放也。 ○合寫川民。 ○宣之使言一句、是一篇主意。下俱是宣之使言。</span>故天子聽政、<span class="zhu">一句領起。</span>使<span class="zhu">使字直貫到底、根上兩使字來。</span>公卿至于列士獻詩、<span class="zhu">陳其美刺。</span>瞽獻典、<span class="zhu">瞽、樂師也。典、樂典。陳其邪正。</span>史獻書、<span class="zhu">史、外史。書、三皇五帝之書。有關治體。</span>師箴、<span class="zhu">鍼、 ○師、小師也。箴刺王闕、以正得失。</span>𥉡<span class="zhu">同瞍、</span>賦、無<span class="zhu">眸子曰瞍。賦、所獻之詩。</span>矇誦、<span class="zhu">有眸子而無見曰矇。誦、典書箴刺之語。</span>百工諫、<span class="zhu">工、執藝事以諫。</span>庶人傳語、<span class="zhu">庶人卑賤、見政事之得失、不能自達、相傳語以聞于王。</span>近臣盡規、<span class="zhu">左右近臣、各盡規諫。</span>親戚補察、<span class="zhu">父兄子弟、補過察政。</span>瞽史教誨、<span class="zhu">瞽、太師、掌樂。史、太史、掌禮。相與教誨。</span>耆艾修之、<span class="zhu">耆艾、師傅也。合衆職而修治之。</span>而後王斟酌焉、<span class="zhu">斟、取也。酌、行也。</span>是以事行而不悖。<span class="zhu">所行之事、皆合于理。 ○歷舉古天子聽言求治、句句與弭謗使不敢言相反。</span>民之有口也、猶土之有山川也、財用於是乎出、猶其原隰<span class="zhu">習、</span>之有衍沃也、衣食於是乎生。<span class="zhu">土、地也。其、指土而言。廣平曰原。下溼曰隰。下平曰衍。有溉曰沃。山川原隰衍沃、所以宣地氣而出財用、生衣食。 ○一喻寫作兩層、妙。上以防川喻止謗、此以山川原隰衍沃喻宣言。</span>口之宣言也、善敗於是乎興。<span class="zhu">跌出正意。</span>行善而備敗、所以阜財用衣食者也。<span class="zhu">民所善者行之、其所惡者改之。阜、厚也。厚財用衣食、與山川原隰衍沃一般。 ○正意喻意、又夾寫一筆 、錯落入妙。</span>夫民、慮之于心、而宣之于口、成而行之、胡可壅也。若壅其口、其與能幾何。<span class="zhu">民素籌之于心、而後發之于言。當成其美而見之施行、豈可壅塞。若壅塞焉、其與我者能有幾何哉。言敗亡卽至也。 ○三壅字、呼應。</span>王弗聽、于是國人莫敢出言。<span class="zhu">三莫敢言、作章法。</span>三年、乃流王於彘。<span class="zhu">流、放也。彘、晉地。</span></p>
<p class="kindle-cn-para-left">文只是中間一段正講、前後俱是設喻。前喻防民口有大害、後喻宣民言有大利。妙在將正意喻意、夾和成文、筆意縱橫、不可端倪。</p>
</div>
</body>
</html>
