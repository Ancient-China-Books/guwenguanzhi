<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-寺人披見文公左傳·僖公二十四年</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width" initial-scale="1" name="viewport"/></head>
<body class="calibre" id="I3QM0-32d3d1ac1f0840919359b481161d7773">
<div class="chapter" id="chapter">
<h1 class="juan">左傳·僖公二十四年</h1>
<h2 class="title">寺人披見文公</h2>
<hr/>
<p class="calibre5">
	呂、郤<span class="zhu">隙。</span>畏偪，將焚公宮而弒晉侯。<span class="zhu">呂甥，郤芮，皆惠公舊臣，恐爲文公所偪害，欲焚公宮而弒之。</span>
</p>
<p class="calibre5">
	寺人披請見。<span class="zhu">現。○寺人，內官也，名披。請見文公，欲以難告。</span>公使讓之，且辭焉，<span class="zhu">讓，責也。公使人數其罪而責之，且辭不相見。○總二句。</span>曰：「蒲城之役，<span class="zhu">五年，獻公使寺人披伐公于蒲城。</span>君命一宿，女<span class="zhu">汝。</span>卽至。<span class="zhu">獻公命汝經宿乃至，汝不待宿，而卽日至。</span>其後余從狄君以田渭濱，<span class="zhu">其後我奔狄國，從狄君田獵于渭水之濱。</span>女爲<span class="zhu">去聲。</span>惠公來求殺余，命女三宿，女中宿至。<span class="zhu">惠公命汝三宿乃至，汝不待三宿，而次宿卽至。○就文公口中說出伐狄一事，補傳所未及。</span>雖有君命，何其速也？<span class="zhu">二者雖奉獻公、惠公之命，何其至之太速也。○已上皆讓之之詞。</span>夫袪<span class="zhu">區。</span>猶在，女其行乎！」<span class="zhu">祛，衣袂也。披伐蒲，斬公祛。言所斬之祛尚在，汝其去乎！○二句，是辭之之詞。</span>
</p>
<p class="calibre5">
	對曰：「臣謂君之入也，其知之矣。若猶未也，又將及難。<span class="zhu">去聲。○臣謂君之入晉也，庶幾知君人之道矣。若猶未也，又將及于禍難。○含譏帶誚，小人輕薄口吻。「又將及難」句，已微露其意。下就文公之言，作兩層辨駁。</span>君命無二，古之制也。<span class="zhu">奉君命無二心，古之法制如此。</span>除君之惡，唯力是視。<span class="zhu">前此伐公，乃爲君除惡，當盡吾力爲之。</span>蒲人、狄人，余何有焉？<span class="zhu">公在獻公時，則爲蒲人；在惠公時，則爲狄人。于我何關，而不速殺之？○竟斥之爲惡，復等之蒲、狄人，快語。</span>今君卽位，其無蒲、狄乎！<span class="zhu">今安知無有如蒲、狄而能爲公害者乎？當亦有人奉命速至如披者也。意在含吐間，雋甚。○已上答「雖有君命，何其速也」之意。</span>齊桓公置射<span class="zhu">石。</span>鉤，而使管仲相。<span class="zhu">去聲。○莊公九年，魯納子糾，與齊戰于乾時，管仲射中齊桓公帶鉤，後桓公用管仲爲相。○「射鉤」對「斬祛」，恰好。</span>君若易之，何辱命焉？<span class="zhu">君若反其所爲，則我將自去，無所辱于君命。</span>行者甚眾，豈唯刑臣？」<span class="zhu">披，閹人，故稱「刑臣」。言但恐懼罪而行者甚多，寧獨我刑餘之人？言外見舊臣畏偪不安，必有禍難。意在含吐間，雋甚。○已上答「夫祛猶在，女其行乎」之意。</span>
</p>
<p class="calibre5">
	公見之，以難告。<span class="zhu">公乃召見寺人披。披以呂、郤之謀告。</span>
</p>
<p class="calibre5">
	晉侯潛會秦伯于王城。<span class="zhu">避難也。</span>己丑晦，公宮火。瑕甥、<span class="zhu">卽呂甥。</span>郤芮<span class="zhu">瑞。</span>不獲公，乃如河上，秦伯誘而殺之。<span class="zhu">呂郤之才，不亞狐趙，一事失計，自取戮辱，惜哉！</span>
</p>
<p class="calibre5">
<span class="zhu">寺人披傾險反覆，誠無足道，然持機事告人，危言迫脅，說得毛骨俱悚，人自不得不從之，可謂閹人之雄。</span>
</p>
</div>
</body>
</html>