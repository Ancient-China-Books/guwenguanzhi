<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>古文觀止-潮州韓文公廟碑蘇軾</title>
<link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
<meta content="width=device-width, initial-scale=1" name="viewport"/></head>
<body class="calibre" id="uNhFOMcL6D5W5AYKhSiStZD">
<div class="chapter" id="chapter">
<h1>潮州韓文公廟碑</h1>
<hr/><h2>蘇軾</h2>
<p class="calibre5">匹夫而爲百世師，一言而爲天下法，<span class="zhu">東坡作此碑，不能得一起頭，起行數十遭，忽得此兩句。是從古來聖賢，遠遠想入。</span>是皆有以參天地之化，關盛衰之運。<span class="zhu">用「是皆」二字接，包括古今聖賢多少。</span>其生也有自來，<span class="zhu">生不苟生。</span>其逝也有所爲。<span class="zhu">死不苟逝。</span>故申、呂自嶽降，<span class="zhu"><span class="shu-ming">大雅</span>:「維嶽降神，生甫及申。」甫，即呂也。<span class="shu-ming">書·呂刑</span>， <span class="shu-ming">禮記</span>作<span class="shu-ming">甫刑</span>；而孔氏以爲呂侯，後爲甫侯是也。申，申伯也。○生有自來。</span>傅說爲列星，<span class="zhu"><span class="shu-ming">莊子</span>：傅說「乘東維，騎箕尾，而比于列星」。○逝有所爲。</span>古今所傳，不可誣也。<span class="zhu">略證，頓住。</span>孟子曰：「我善養吾浩然之氣。」<span class="zhu">忽然提出「氣」字來。</span>是氣也，寓於尋常之中，而塞乎天地之閒。卒<span class="zhu">猝。</span>然遇之，則王公失其貴，晉、楚失其富，良、平<span class="zhu">張良、陳平。</span>失其智，賁、育<span class="zhu">孟賁、夏育。</span>失其勇，儀、秦<span class="zhu">張儀、蘇秦。</span>失其辨。<span class="zhu">一遇是氣，則貴、富、智、勇、辨，皆無所用，才見浩然。</span>是孰使之然哉？<span class="zhu">頓上起下。有力。</span>其必有不依形而立，不恃力而行，不待生而存，不隨死而亡者矣。<span class="zhu">疊四語，刻畫「氣」字。</span>故在天爲星辰，在地爲河嶽，幽則爲鬼神，而明則復爲人。此理之常，無足怪者。<span class="zhu">以上言古今聖賢歿後必爲神。是一篇之冒。</span></p>
<p class="translation">平凡的人能成为百代的老师，一句话能成为天下的法则，这都是因为他们能参与天地的造化，关系兴衰的命运。他们的出生有其来由，他们的逝去有其作为。所以申伯、吕尚从山岳而降生，傅说死后成为天上的星辰，古今所流传的，不可欺诳。孟子说：「我善于培养我浩然之气。」这种气，寄托在寻常之中，而充塞于天地之间。突然遇到它，那么王公失去他们的尊贵，晋国楚国失去他们的富有，张良陈平失去他们的智慧，孟贲夏育失去他们的勇猛，张仪苏秦失去他们的辩才。是什么使它这样呢？其中必定有不依靠形体而存在，不仗恃力量而运行，不等待出生而生存，不随死亡而消亡的东西。所以在天上成为星辰，在地上成为河流山岳，隐微时成为鬼神，而显现时又成为人。这是常理，没有什么奇怪的。</p>
<p class="calibre5">自東漢以來，道喪文弊，異端並起，歷唐貞觀、<span class="zhu">太宗年號。</span>開元<span class="zhu">明皇年號。</span>之盛，輔以房、<span class="zhu">玄齡。</span>杜、<span class="zhu">如晦。</span>姚、<span class="zhu">崇。</span>宋<span class="zhu">璟。</span>而不能救。<span class="zhu">折入。</span>獨韓文公起布衣，談笑而麾之，天下靡然從公，復歸於正，<span class="zhu">文公排異端，明天道，正人心，布衣而挽回世教，其功尤烈。</span>蓋三百年於此矣。<span class="zhu">宕句得神。</span>文起八代之衰，<span class="zhu">八代，東漢、魏、晉、宋、齊、梁、陳、隋。</span>而道濟天下之溺，<span class="zhu">公<span class="shu-ming">原道</span>等篇，奧衍宏深，障百川，回狂瀾，所以救濟人心之溺。</span>忠犯人主之怒，<span class="zhu">憲宗迎佛骨入禁中，公上表極諫，帝怒，貶潮州。</span>而勇奪三軍之帥，<span class="zhu">鎮州亂，殺帥洪正，而立王廷湊，詔公宣撫，眾皆危之。公至，對廷湊力折其黨。○四句，說盡韓公一生。</span>此豈非參天地、關盛衰、浩然而獨存者乎！<span class="zhu">應前結住。下提筆再起。</span>蓋嘗論天人之辨，以謂人無所不至、<span class="zhu">可以智力勝。</span>惟天不容偽。<span class="zhu">必以精誠感。○總二句。</span>智可以欺王公，<span class="zhu">人。</span>不可以欺豚魚；<span class="zhu"><span class="shu-ming">易·中孚</span>彖曰：「信及豚魚。」○天。</span>力可以得天下，<span class="zhu">人。</span>不可以得匹夫匹婦之心。<span class="zhu">天。○四句，承上生下。</span>故公之精誠，能開衡山之雲，<span class="zhu">公有謁衡山南嶽廟詩云：「我來正逢秋雨節，陰氣晦昧無清風。潛心默禱若有應，豈非正直能感通。須臾盡掃眾峰出，仰天突兀撐晴空。」是誠能開衡山之雲也。○天。</span>而不能回憲宗之惑；<span class="zhu">謂貶潮州。○人。</span>能馴<span class="zhu">旬。</span>鱷魚之暴，<span class="zhu">潮州鱷魚爲患，公爲文投水中，是夕暴風震電起溪中，數日水盡涸，西徙六十里。○天。</span>而不能弭<span class="zhu">米。</span>皇甫鎛、<span class="zhu">博。</span>李逢吉之謗；<span class="zhu">憲宗得公潮州謝表，頗感悔，欲復用之，鎛忌公，奏改袁州。李逢吉因臺參之事，使公與李紳交鬭，遂罷公爲兵部侍郎。是不能止謗也。○人。</span>能信於南海之民，廟食百世，<span class="zhu">謂潮州立廟祀公。○橫插一筆。○天。</span>而不能使其身一日安於朝廷之上。<span class="zhu">公自觀察推官入仕，貶山陽，貶潮州，移袁州，行軍蔡州，宣撫鎮州，是不能一日在朝也。○人。</span>蓋公之所能者天也，其所不能者人也。<span class="zhu">一點便醒。應上「人無所不至」二句，收住。</span></p>
<p class="translation">自从东汉以来，道德沦丧文风败坏，异端邪说并起，经历唐朝贞观、开元的盛世，辅佐朝廷的有房玄龄、杜如晦、姚崇、宋璟，都不能挽救。唯独韩文公从平民中崛起，谈笑之间就挥退了异端，天下纷纷跟从韩公，重新归于正道，到现在已经三百年了。韩公的文章振兴了八代的衰微，他的道义拯救了天下的沉沦，他的忠诚触犯了君主的愤怒，而他的勇气夺取了三军的统帅权，这难道不正是参与天地造化、关系兴衰命运、浩然而独存的吗！我曾经论述天与人的区别，认为人无所不能达到，唯有天不容许虚伪。智谋可以欺骗王公，不可以欺骗猪鱼；力量可以得到天下，不可以得到普通百姓的人心。所以韩公的精诚，能开启衡山的云雾，却不能扭转宪宗的迷惑；能驯服鳄鱼的凶暴，却不能平息皇甫镈、李逢吉的诽谤；能在南海百姓中获得信任，庙祀百代，却不能使自己一天安于朝廷之上。大概韩公所能做到的是天意，所不能做到的是人事。</p>
<p class="calibre5">始潮人未知學，公命進士趙德爲之師，自是潮之士，皆篤於文行，延及齊民，<span class="zhu">齊等之民。</span>至於今，號稱易治。信乎孔子之言：「君子學道則愛人，小人學道則易使也。」<span class="zhu">記公於潮。</span></p>
<p class="translation">起初潮州人不懂学问，韩公命令进士赵德做他们的老师，从此潮州的士人，都专心于文章品行，延伸到普通百姓，直到现在，号称容易治理。确实如孔子所说：「君子学习了道就爱人，小人学习了道就容易使唤了。」</p>
<p class="calibre5">潮人之事公也，飲食必祭，水旱疾疫，凡有求必禱焉。<span class="zhu">記潮於公。</span>而廟在刺史公堂之後，民以出入爲艱。前太守欲請諸朝作新廟，不果。元祐<span class="zhu">哲宗年號。</span>五年，朝散郎王君滌來守是邦，凡所以養士治民者，一以公爲師。民既悅服，<span class="zhu">凡作記，最要補出此一筆。</span>則出令曰：「願新公廟者聽。」<span class="zhu">聽其所令。</span>民歡趨之。卜地於州城之南七里，期年而廟成。<span class="zhu">記新廟。下忽作辨難，文情湧起。</span></p>
<p class="translation">潮州人侍奉韩公，饮食必定祭祀，遇到水旱瘟疫，凡有所求必定祷告。而庙在刺史官署的后面，百姓进出不方便。前任太守想向朝廷请求建造新庙，没有成功。元祐五年，朝散郎王滌来治理这个地方，凡是用来培养士人治理百姓的，一概以韩公为师。百姓既然喜悦顺服，就发布命令说：「愿意建新庙的听从。」百姓欢喜地趋赴。在州城南边七里处选择地址，一年后庙建成了。</p>
<p class="calibre5">或曰：「公去國萬里而謫於潮，不能一歲而歸。<span class="zhu">不及一年而去。</span>沒而有知，其不眷戀於潮也審矣。」軾曰：「不然。公之神在天下者，如水之在地中，無所往而不在也。<span class="zhu">何嘗不在潮？</span>而潮人獨信之深，思之至，焄<span class="zhu">薰。</span>蒿悽愴，<span class="zhu">鬼神精氣蒸上處，是焄蒿。使人精神悚然，是悽愴。</span>若或見之。譬如鑿井得泉，而曰水專在是，豈理也哉？」<span class="zhu">何嘗專在潮？○現前點撥，妙解妙喻。</span></p>
<p class="translation">有人说：「韩公离开京城万里被贬到潮州，不到一年就离开了。死后若有知觉，他不会眷恋潮州是很明显的。」我说：「不对。韩公的神灵在天下，就像水在地中，无论到哪里都存在。而潮州人唯独信仰最深，思念最切，焄蒿凄怆，好像看见他一样。譬如凿井得到泉水，就说水专门在这里，这哪里是道理呢？」</p>
<p class="calibre5">元豐<span class="zhu">神宗年號。</span>元年，詔封公昌黎伯，<span class="zhu">昌黎，郡名。</span>故榜曰「昌黎伯韓文公之廟」。<span class="zhu">點出廟門上額。</span>潮人請書其事於石，<span class="zhu">點出碑。</span>因作詩以遺之，使歌以祀公。其辭曰：公昔騎龍白雲鄉，<span class="zhu"><span class="shu-ming">莊子</span>:「乘彼白雲，遊于帝鄉。」謂公昔日騎龍作馬，乘白雲于帝鄉。</span>手抉<span class="zhu">淵入聲。</span>雲漢分天章，<span class="zhu"><span class="shu-ming">詩</span>曰：「倬彼雲漢，爲章於天。」謂公以手抉開雲漢，分天之爲章。</span>天孫爲織雲錦裳。<span class="zhu">天孫，織女也。言若織女爲公織就雲錦之裳。○此言公之文章，自天而成。</span>飄然乘風來帝旁，<span class="zhu">飄飄然乘高風而降自上帝之側。</span>下與濁世掃粃糠。<span class="zhu">濁世粃糠，喻世俗文章之陋。○此言公從天而降，爲一代詞章之宗。</span>西遊咸池略扶桑，<span class="zhu"><span class="shu-ming">淮南子</span>:「日出陽谷，浴於咸池，拂于扶桑。」謂公西遊咸池日浴之地，而略過於扶桑日拂之方。</span>草木衣被昭回光。<span class="zhu">公光輝發越，被及草木，猶日月之昭回於天而光明也。○此言公光被四表，而爲民物之所瞻仰。</span>追逐李、杜參翱翔，<span class="zhu">李白、杜甫，唐之詩士。公與之追逐，參列翱翔於其間。</span>汗流籍、湜<span class="zhu">殖。</span>走且僵，<span class="zhu">張籍、皇甫湜同名于時，而不及公遠甚。汗流者，言其愧汗如流也。走且僵，謂其退避奔走而僵仆也。</span>滅沒倒影不能望。<span class="zhu">日光衝激謂之滅沒。反從下照謂之倒影。喻公之道德光輝炫耀奪目，人不能擬而望之也。○此言公之文章道德，大莫能及。</span>作書詆佛譏君王，<span class="zhu">謂<span class="shu-ming">佛骨表</span>。</span>要觀南海窺衡、湘，<span class="zhu">公被謫潮州，跋涉嶺海，是謂要觀南海，窺衡山、湘水。</span>歷舜九嶷<span class="zhu">疑。</span>弔英、皇。<span class="zhu">九嶷，山名。在蒼梧、零陵之閒，舜所葬處。英皇，堯女娥皇、女英也。從舜南狩，道死衡、湘之間。公歷行舜所巡之地，吊娥皇、女英之靈。○此言公謫潮及所經歷之處。</span>祝融先驅海若藏，<span class="zhu">南海之神曰祝融。海若，亦海神。公涉嶺外海道，祝融爲之先驅于前，而海若亦率怪物以斂藏。</span>約束蛟鱷如驅羊。<span class="zhu">謂驅鱷魚之暴。○此言公之德足以感神，威足以服物。</span>鈞天無人帝悲傷，<span class="zhu">九天，中天曰鈞天。言大鈞之天無人，而上帝爲之悲傷。</span>謳吟下招遣巫陽。<span class="zhu">特遣巫陽謳吟，以下招文公。○此言公沒仍歸帝旁。</span>犦<span class="zhu">薄。</span>牲雞卜羞我觴，<span class="zhu">犦牲，即犎牛。雞卜，嶺表凡小事必卜，名雞卜鼠卜。羞，進也。言祭以犦牲雞卜之薄，而進我之觴，所以表誠也。</span>於粲荔丹與蕉黃。<span class="zhu">公<span class="shu-ming">羅池廟碑</span>:「荔枝黑兮蕉葉黃。」爲迎送柳子厚之歌。東坡引用其語，以見潮人祭公亦如公之祭子厚也。○此言廟中陳祭之品。</span>公不少留我涕滂，<span class="zhu">傷公之歿。</span>翩然被髮下大荒。<span class="zhu">韓公詩云：「翩然下大荒，被髮騎麒麟。」東坡用此語，蓋祝其來享也。○歌詞蹈厲發越，直追<span class="shu-ming">雅</span>、<span class="shu-ming">頌</span>。</span></p>
<p class="translation">元丰元年，诏书封韩公为昌黎伯，所以匾额题为「昌黎伯韩文公之庙」。潮州人请我把这件事写在石碑上，于是作诗赐给他们，让他们唱着祭祀韩公。诗词说：韩公当年骑龙于白云仙乡，用手开启云汉分别天之文章，天孙为韩公织就云锦衣裳。飘然乘风来到上帝之旁，降到浊世扫除糟粕。向西游览咸池略过扶桑，光辉照耀草木。追逐李白杜甫参与翱翔，张籍皇甫湜汗流退避奔走倒地，光芒炫目不能仰望。写书诋斥佛教讥讽君王，要观览南海窥视衡山湘水，经历舜帝的九嶷山凭吊娥皇女英。祝融神先行开道海神收敛，约束蛟龙鳄鱼如同驱赶羊群。钧天没有人上帝悲伤，歌咏下召派遣巫阳。用犦牛和鸡卜献上我的酒觞，还有鲜红的荔枝和金黄的香蕉。韩公不稍停留我泪水滂沱，愿您披发飘然降临到这荒远之地。</p>
<p class="kindle-cn-para-left">韓公貶于潮，而潮祀公爲神。蓋公之生也，參天地，關盛衰，故公之沒也，是氣猶浩然獨存。東坡極力推尊文公，豐詞瑰調，氣燄光采。非東坡不能爲此，非韓公不足當此。千古奇觀也！</p>
</div>
</body>
</html>
