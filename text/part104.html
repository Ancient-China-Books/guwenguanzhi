<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>楊惲報孫會宗書</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uXu4KUTUQ2oUWyEzsivIySE">

  <div class="chapter" id="chapter">

    <h1 class="juan">西漢文</h1>

    <h2 class="title">楊惲報孫會宗書</h2>

    <hr/>

    <p class="calibre5">惲<span class="zhu">蘊。</span>既失爵位家居<span class="zhu">楊惲，華陰人，與太僕戴長樂相忤，坐事，免為庶人。</span>，治產業，起室宅，以財自娛<span class="zhu">魚。</span>。歲餘，其友人安定太守西河孫會宗，知略士也，與惲書諫戒之，為言大臣廢退，當闔門惶懼，為可憐之意，不當治產業，通賓客，有稱譽。惲宰相子<span class="zhu">父敞為丞相。</span>，少顯朝廷，一朝晻<span class="zhu">暗。</span>昧語言見廢，內懷不服，報會宗書曰：</p>

    <p class="calibre5">「惲材朽行穢，文質無所底<span class="zhu">底，致也。</span>，幸賴先人<span class="zhu">父敞。</span>餘業，得備宿衛<span class="zhu">宿衛，常侍散騎官。</span>；遭遇時變，以獲爵位<span class="zhu">霍氏謀反，惲先聞知。霍氏伏誅，惲封為平通侯。</span>，終非其任，卒與禍會<span class="zhu">謂見廢也。</span>。足下哀其愚蒙，賜書教督以所不及，殷勤甚厚<span class="zhu">先謝賜書。</span>。然竊恨足下不深惟其終始，而猥隨俗之譭譽也<span class="zhu">猥，猶曲也。</span>。言鄙陋之愚心，若逆指而文過<span class="zhu">逆會宗之指，而自文飾其過。</span>；默而息乎，恐違孔氏「各言爾志」之義，故敢略陳其愚，唯君子察焉<span class="zhu">入報書意。</span>。</p>

    <p class="calibre5">「惲家方隆盛時，乘朱輪者十人<span class="zhu">朱輪，以丹漆塗車轂。二千石皆得乘朱輪。</span>，位在列卿，爵為通侯，總領從官，與聞政事，曾不能以此時有所建明，以宣德化，又不能與群僚同心並力，陪輔朝廷之遺忘<span class="zhu">遺忘，缺失也。</span>，已負竊位素餐之責久矣<span class="zhu">頓宕。</span>。懷祿貪勢，不能自退，遭遇變故，橫被口語<span class="zhu">口語，即戴長樂所告也。</span>，身幽北闕，妻子滿獄<span class="zhu">惲禁在北闕，不在常禁之所。○自敘始末，俱含牢騷之意。</span>。當此之時，自以夷滅不足以塞責<span class="zhu">又頓宕。</span>，豈意得全首領，復奉先人之丘墓乎<span class="zhu">此非幸語，正自恨語。</span>？伏惟聖主之恩，不可勝<span class="zhu">升。</span>量<span class="zhu">良。</span>。君子游道，樂以忘憂<span class="zhu">賓。</span>；小人全軀，說以忘罪<span class="zhu">主。</span>。竊自私念，過已大矣，行已虧矣，長為農夫以沒世矣<span class="zhu">連用三「矣」字，情詞慷慨。</span>。是故身率妻子，戮力耕桑，灌園治產，以給公上<span class="zhu">給君上之賦稅，以免官為庶人故也。</span>，不意當複用此為譏議也<span class="zhu">不意會宗以此為譏謗之議。○一束。</span>。</p>

    <p class="calibre5">「夫人情所不能止者，聖人弗禁<span class="zhu">轉筆會全神。</span>，故君父至尊親，送其終也，有時而既<span class="zhu">終，沒也。既，盡也。臣子送君父之終，喪不過三年，其哀有時而盡。○起下句。</span>。臣之得罪，已三年矣<span class="zhu">今我得罪已三年，惶懼之懷亦可以少殺也。</span>。田家作苦，歲時伏臘，烹羊炰羔，斗酒自勞<span class="zhu">去聲。</span>。家本秦也，能為秦聲，婦趙女也，雅善鼓瑟，奴婢歌者數人，酒後耳熱，仰天拊缶，而呼烏烏<span class="zhu">缶，瓦器也，秦人擊之以節歌。李斯上書曰：「擊甕扣缶，而呼烏烏快耳者，真秦聲也。」○激騷之音，短歌促節。</span>。其詩曰：「田彼南山，蕪穢不治<span class="zhu">喻朝廷荒亂也。</span>，種一頃豆，落而為萁<span class="zhu">其。○喻賢人放棄也。萁，豆莖。</span>。人生行樂耳，須富貴何時<span class="zhu">須，待也。言國既無道，但當行樂，欲待富貴職位，亦何時也。○含譏帶誚，惲之得禍在此。</span>! 」是日也，拂衣而喜，奮褎<span class="zhu">同「袖」。</span>低昂，頓足起舞，誠淫荒無度，不知其不可也<span class="zhu">滿紙不可人意。</span>。惲幸有餘祿，方糴賤販貴，逐什一之利，此賈豎之事，汙辱之處，惲親行之。下流之人，眾毀所歸，不寒而慄<span class="zhu">慄，竦縮也。</span>。雖雅知惲者，猶隨風而靡，尚何稱譽之有<span class="zhu">明明譏刺會宗。</span>？董生不云乎：「明明求仁義，常恐不能化民者，卿大夫意也；明明求財利，尚恐睏乏者，庶人之事也<span class="zhu">此董仲舒對策文。</span>。」故「道不同，不相為謀<span class="zhu">大夫、庶人，道不同也，我亦與子殊矣。</span>。」今子尚安得以卿大夫之制而責僕哉<span class="zhu">純是怨望。</span>！</p>

    <p class="calibre5">「夫西河魏土<span class="zhu">西河，會宗所居。</span>，文侯所興，有段幹木、田子方<span class="zhu">俱魏賢人。</span>之遺風，漂<span class="zhu">飄。</span>然皆有節概，知去就之分<span class="zhu">漂然，高遠意。</span>。頃者，足下離舊土，臨安定，安定山谷之間，昆戎舊壤，子弟貪鄙，豈習俗之移人哉？於今乃睹子之志矣<span class="zhu">言子豈隨安定貪鄙之俗而易其操乎？今乃見子之志與我不同也。○何謾罵至此。</span>。方當盛漢之隆，願勉旃，毋多談<span class="zhu">旃，之也。○結語憤絕。○後有日蝕之變，人告惲「驕奢不悔過，日蝕之咎，此人所致。」下廷尉按驗，又得與會宗書，宣帝惡之，廷尉議惲大逆無道，腰斬。</span>。」</p>

    <p class="kindle-cn-para-left">惲，太史公外孫。其報會宗書，宛然外祖答任安書風致。辭氣怨激，竟遭慘禍。宣帝處惲，不以戴長樂所告事，而以報會宗一書，異哉帝之失刑也。</p>

  </div>

</body>

</html>