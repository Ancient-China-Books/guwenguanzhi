<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>叔向賀貧國語·晉語八</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uKJM9M2Ts2WihAQuw8zAB8B">

  <div class="chapter" id="chapter">

    <h1 class="juan">國語·晉語八</h1>

    <h2 class="title">叔向賀貧</h2>

    <hr/>

    <p class="calibre5">叔向<span class="zhu">羊舌肸。</span>見韓宣子<span class="zhu">韓起，晉卿。</span>，宣子憂貧，叔向賀之<span class="zhu">賀其貧，非賀其憂也。</span>，</p>

    <p class="calibre5">宣子曰：「吾有卿之名，而無其實<span class="zhu">實，財也。</span>，無以從二三子<span class="zhu">不足以供賓客往來之費，難以置身於卿大夫之列。</span>，吾是以憂，子賀我何故<span class="zhu">問得好。</span>? 」</p>

    <p class="calibre5">對曰：「昔欒武子<span class="zhu">欒書，晉卿。</span>無一卒之田<span class="zhu">百人為卒。一卒之田，蓋十二井。</span>，其宮不備其宗器<span class="zhu">其掌祭祀之官，猶不能備其祭器。○貧。</span>，宣其德行<span class="zhu">去聲。○宣，布也。○「德」字是一篇之綱。</span>，順其憲則，使越於諸侯，諸侯親之，戎、狄懷之，以正晉國，行刑不疚<span class="zhu">憲、則，皆法也。越，發聞也。刑，即憲則。疚，病也。○此其德之宣於外內者。</span>，以免於難<span class="zhu">去聲。○當身免於禍難。○貧而有德者可賀。</span>。及桓子<span class="zhu">欒書之子，黶也。</span>，驕泰奢侈，貪慾無藝<span class="zhu">藝，極也。</span>，略則行志，假<span class="lcx_zhu">貸</span>居賄<span class="zhu">毀。○忽略憲則，而行貪慾之志，貸貨取利，而蓄之於家。○不貧又無德。</span>，宜及於難<span class="zhu">本屬可憂。</span>，而賴武之德，以沒其身<span class="zhu">賴武之貽德以善終。○武子不但能保身，且足以庇後，益見貧而有德者可賀。</span>。及懷子<span class="zhu">欒黶之子，盈也。</span>，改桓之行，而修武之德<span class="zhu">改桓是貧，修武是德。</span>，可以免於難<span class="zhu">本屬可賀。</span>，而離<span class="zhu">同「罹」。</span>桓之罪，以亡於楚<span class="zhu">離，遭也。亡，奔也。○桓子雖及身倖免，亦必貽禍於後，可見不貧而無德者可憂。○一舉欒氏為證，以見貧之可賀。</span>。夫郤昭子<span class="zhu">郤至，晉卿。</span>，其富半公室，其家半三軍<span class="zhu">三軍，與上「一卒」相對。○富。</span>，恃其富寵，以泰於國<span class="zhu">寵，尊榮也。泰，驕慢也。○無德。</span>，其身屍於朝，其宗滅於絳<span class="zhu">屍，既刑陳其屍也。絳，晉舊都。陳屍滅族，較之貽禍於後者尤甚。○富而無德者可憂。</span>。不然，夫八郤——五大夫三卿，其寵大矣<span class="zhu">三卿，郤錡、郤至、郤犨。又有五人為大夫。○忽作頓宕，文勢曲折。</span>，一朝而滅，莫之哀也，惟無德也<span class="zhu">倒找「德」字，陡健。○一舉郤氏為證，以見貧之不必憂。</span>。</p>

    <p class="calibre5">今吾子有欒武子之貧，吾以為能其德矣<span class="zhu">有其貧，必能行其德也。○「吾以為」三字，妙甚。</span>，是以賀<span class="zhu">正答「何故」二字。</span>。若不憂德之不建，而患貨之不足<span class="zhu">亦欒桓、郤昭之續耳，小則貽禍後嗣，大則殃及同宗。</span>，將吊不暇，何賀之有<span class="zhu">貧可賀，憂貧又可吊，妙絕。</span>? 」</p>

    <p class="calibre5">宣子拜稽首焉，曰：「起也將亡，賴子存之<span class="zhu">以其言可以保身，結欒武子一段。</span>。非起也敢專承之，其自桓叔<span class="zhu">韓氏之祖。</span>以下嘉吾子之賜<span class="zhu">以其言可以全族，結郤昭子一段。</span>。」</p>

    <p class="kindle-cn-para-left">不先說所以賀之之意，直舉欒、郤作一榜樣，以見貧之可賀與不貧之可憂。貧之可賀，全在有德，有德自不憂貧；後竟說出憂貧之可吊來，可見徒貧原不足賀也。言下，宣子自應汗流浹背。</p>

  </div>

</body>

</html>