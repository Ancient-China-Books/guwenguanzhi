<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>尊經閣記王守仁</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uGPi7a5LPiHAXnDepoydt59">
<div class="chapter" id="chapter">
<h1 class="juan">王守仁</h1>
<h2 class="title">尊經閣記</h2>
<hr/>
<p class="calibre5">經，常道也。<span class="zhu">劈手便疏「經」字。冒下三段。</span>其在於天謂之「命」，其賦於人謂之「性」，其主於身謂之「心」。<span class="zhu">「心」、「性」、「命」三字，為一篇之綱領。「心」字又為三句之綱領。</span>心也，性也，命也，一也。</p>
<p class="calibre5">通人物，達四海，塞天地，亙古今，無有乎弗具，無有乎弗同，無有乎或變者也，是常道也。<span class="zhu">一段提出心、性、命。</span>其應乎感也，則為惻隱，為羞惡，為辭讓，為是非。其見於事也，則為父子之親，為君臣之義，為夫婦之別，為長幼之序，為朋友之信。是惻隱也，羞惡也，辭讓也，是非也；是親也，義也，序也，別也，信也，一也，皆所謂心也、性也、命也。</p>
<p class="calibre5">通人物，達四海，塞天地，亙古今，無有乎弗具，無有乎弗同，無有乎或變者也，是常道也。<span class="zhu">二段推出四端、五倫。</span>以言其陰陽消息之行，則謂之《易》；以言其紀綱政事之施，則謂之《書》；以言其歌詠性情之發，則謂之《詩》；以言其條理節文之著，則謂之《禮》；以言其欣喜和平之生，則謂之《樂》；以言其誠偽邪正之辨，則謂之《春秋》。是陰陽消息之行也，以至於誠偽邪正之辨也，一也，皆所謂心也、性也、命也。</p>
<p class="calibre5">通人物，達四海，塞天地，亙古今，無有乎弗具，無有乎弗同，無有乎或變者也，夫是之謂六經。六經者非他，吾心之常道也。<span class="zhu">三段疏出六經。○心、性、命之論，瞭然洞達，凡三見而不易一字。斬盡理學葛藤，下乃歸到尊經之意。雲淨水空，絕無凝滯。</span>是故《易》也者，志吾心之陰陽消息者也；《書》也者，志吾心之紀綱政事者也；《詩》也者，志吾心之歌詠性情者也；《禮》也者，志吾心之條理節文者也；《樂》也者，志吾心之欣喜和平者也；《春秋》也者，志吾心之誠偽邪正者也。<span class="zhu">說六經而歸之於心，才是實學。</span>君子之於六經也，求之吾心之陰陽消息而時行焉，所以尊《易》也；求之吾心之紀綱政事而時施焉，所以尊《書》也；求之吾心之歌詠性情而時發焉，所以尊《詩》也；求之吾心之條理節文而時著焉，所以尊《禮》也；求之吾心之欣喜和平而時生焉，所以尊《樂》也；求之吾心之誠偽邪正而時辨焉，所以尊《春秋》也。<span class="zhu">一言志吾心，即所以為經；一言求之吾心，即所以尊經。分作兩層，說得至平至易，獨探聖賢真種子。</span></p>
<p class="calibre5">蓋昔聖人之扶人極、憂後世而述六經也，猶之富家者之父祖，慮其產業庫藏之積，其子孫者或至於遺亡散失、卒困窮而無以自全也，而記籍其家之所有以貽之，使之世守其產業庫藏之積而享用焉，以免於困窮之患。<span class="zhu">一喻。</span>故六經者，吾心之記籍也，而六經之實，則具於吾心。<span class="zhu">處處不脫「吾心」二字。兩語為一篇關鎖。</span>猶之產業庫藏之實積，種種色色，其存於其家，其記籍者，特名狀數目而已。<span class="zhu">即前喻再喻。</span>而世之學者，不知求六經之實於吾心，而徒考索於影響之間，牽制於文義之末，硜硜然以為是六經矣。是猶富家之子孫不務守視、享用其產業庫藏之實積，日遺亡散失，至為窶<span class="zhu">巨。</span>人丐夫，而猶囂囂然指其記籍曰：「斯吾產業庫藏之積也。」何以異於是？<span class="zhu">即前喻再喻。○只是一喻翻剔，愈折愈醒，可為不知尊經者戒。</span></p>
<p class="calibre5">嗚呼！六經之學，其不明於世，非一朝一夕之故矣。<span class="zhu">感歎不盡。</span>尚功利，崇邪說，是謂亂經。習訓詁，傳記誦，沒溺於淺聞小見，以塗天下之耳目，是謂侮經。侈淫詞，競詭辯，飾奸心盜行，逐世壟斷，而猶自以為通經，是謂賊經。<span class="zhu">舉「亂經」、「侮經」、「賊經」三項，正與「尊經」相反。惡似而非，不可不深辨也。</span>若是者，是並其所謂記籍者，而割裂棄毀之矣，甯復知所以為尊經也乎？<span class="zhu">仍點前喻，掉轉尊經，勁甚，快甚。</span></p>
<p class="calibre5">越城舊有稽山書院，在臥龍西岡，<span class="zhu">臥龍山，在越城內。</span>荒廢久矣。郡守渭南南大吉，既敷政於民，則慨然悼末學之支離，將進之以聖賢之道，於是使山陰令吳君瀛拓書院而一新之，又為尊經之閣於其後，<span class="zhu">才點出尊經閣。</span>曰：「經正則庶民興，庶民興斯無邪慝矣。」閣成，請予一言以諗多士。予既不獲辭，則為記之若是。<span class="zhu">入題只此數語。</span>嗚呼！世之學者得吾說而求諸其心焉，則亦庶乎知所以為尊經也已。<span class="zhu">仍歸心上作結。</span></p>
<p class="kindle-cn-para-left">六經不外吾心，吾心自有六經。學道者何事遠求？返之於心，而六經之要，取之當前而已足。陽明先生一生訓人，一以良知、良能，根究心性。於此記略已備具矣。</p>
</div>
</body>
</html>
