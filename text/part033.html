<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>子產壞晉館垣左傳·襄公三十一年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uFjij6PHHmaXlGmLlZYjgM6">

  <div class="chapter" id="chapter">

    <h1 class="juan">左傳·襄公三十一年</h1>

    <h2 class="title">子產壞晉館垣</h2>

    <hr/>

    <p class="calibre5">子產相<span class="zhu">去聲。</span>鄭伯<span class="zhu">簡公。</span>以如晉，晉侯<span class="zhu">平公。</span>以我喪故<span class="zhu">以魯襄公喪故。</span>，未之見也<span class="zhu">見則有宴好，雖以吉凶不併行為辭，實輕鄭也。</span>。子產使盡壞<span class="zhu">怪。</span>其館之垣而納車馬焉<span class="zhu">盡毀館舍之垣牆，而納己之車馬。○駭人，蓋見得透，故行得出。</span>。士文伯<span class="zhu">名匄，字伯瑕。</span>讓之<span class="zhu">責子產。</span>，曰：「敝邑以政刑之不修，寇盜充斥<span class="zhu">晉國不能修舉政刑，致使盜賊之多。</span>，無若諸侯之屬辱在寡君者何<span class="zhu">諸侯卿大夫辱來見晉君者，無如之何。○十二字句。</span>？是以令吏人完客所館，高其閈<span class="zhu">翰。</span>閎，厚其牆垣，以無憂客使<span class="zhu">去聲。○閈閎，館門也。高其門、厚其牆，則館舍完固，而客使可無寇盜之憂。○已上敘設垣之由，以見晉待客一段盛意。</span>。今吾子壞之，雖從<span class="zhu">去聲。</span>者能戒，其若異客何<span class="zhu">雖汝從者自能防寇，他國賓客來，將若之何。○一詰，意甚婉。</span>？以敝邑之為盟主，繕完葺<span class="zhu">緝。</span>牆，以待賓客。若皆毀之，其何以共<span class="zhu">同供。</span>命<span class="zhu">晉為諸侯盟主，而繕治完固以覆蓋牆垣，所以待諸侯之賓客。若來者皆毀之，將何以供給賓客之命乎？○再詰，詞甚嚴。</span>？寡君使匄<span class="zhu">蓋。</span>請命<span class="zhu">請問毀牆之命。○明是問罪聲口。</span>。」對曰：「以敝邑褊小，介於大國，誅求無時，是以不敢寧居，悉索敝賦，以來會時事<span class="zhu">褊，狹也。介，間也。誅，責也。大國責求無常時，我盡求敝邑之財賦，以隨時而朝會。○此責晉重幣，以敘鄭來晉之由。</span>。逢執事之不閒<span class="zhu">閒。</span>，而未得見<span class="zhu">現。</span>；又不獲聞命，未知見時<span class="zhu">適遇晉君以魯喪無暇，遂不得見。又不獲聞召見之命，未知得見的在何時。○此責晉慢客。</span>。不敢輸幣，亦不敢暴<span class="zhu">僕。</span>露<span class="zhu">既不敢以幣帛輸納於庫，又不敢以幣帛暴露於外。○此言鄭左難右難，下復雙承暢言之。</span>。其輸之，則君之府實也，非薦陳之，不敢輸也<span class="zhu">輸之，則幣帛乃晉府庫之物，非見君而進陳之則不敢專輒以物輸庫也。</span>。其暴露之，則恐燥溼之不時而朽蠹，以重敝邑之罪<span class="zhu">若暴露之，又恐晴雨不常，致使幣帛朽蠹，適以增重鄭國之罪。○左難右難如此。○「輸幣」、「暴露」雖並提，然側重「暴露」一邊，已說盡壞垣之故。</span>。僑<span class="zhu">子產名。</span>聞文公之為盟主也<span class="zhu">只因「敝邑為盟主」句，提出晉文公來壓倒他。下乃歷敘文公之敬客，以反擊今日之慢客。妙。</span>，宮室卑庳<span class="zhu">陛。</span>，無觀<span class="zhu">貫。</span>臺榭<span class="zhu">謝。○庳，小也。闕門曰觀。築土曰臺。有屋曰榭。○文公自處儉約如此。</span>，以崇大諸侯之館<span class="zhu">待客又極其隆也。○總一句，下乃細列之。</span>，館如公寢<span class="zhu">館如晉君之寢室。○一。</span>；庫廄繕修<span class="zhu">館中藏幣之庫、養馬之廄，皆繕治修葺。○二。</span>，司空以時平易<span class="zhu">異。</span>道路<span class="zhu">司空，掌邦土。易，治也。○三。</span>，圬<span class="zhu">烏。</span>人以時塓<span class="zhu">覓。</span>館宮室<span class="zhu">圬人，泥匠也。塓，塗也。○四。○諸侯未至之先如此。</span>；諸侯賓至，甸設庭燎<span class="zhu">甸人設照庭大燭。○五。</span>，僕人巡宮<span class="zhu">至夜巡警於宮中。○六。</span>；車馬有所<span class="zhu">車馬皆有地以安處。○七。</span>，賓從<span class="zhu">去聲。</span>有代<span class="zhu">賓之僕從，有人代役。○八。</span>，巾車脂轄<span class="zhu">巾車，主車官。以脂膏塗客之車轄。轄，車軸頭鐵。○九。</span>，隸人、牧、圉<span class="zhu">語。</span>各瞻其事<span class="zhu">徒隸之人與夫牛之牧、馬之圉，各瞻視其所當供客之事。○十。</span>；百官之屬各展其物<span class="zhu">官屬各陳其待客之物。○十一。○諸侯既至之後，又如此。</span>。公不留賓，而亦無廢事，憂樂同之，事則巡之；教其不知，而恤其不足<span class="zhu">不久留賓，賓得速去，則事不廢。國有憂樂，與賓同之；事有廢闕，為賓察之；賓有不知，則訓教之；賓有不足，則體恤之。○上十一句，是館中事；此六句，是文公心上事。</span>。賓至如歸，無寧菑<span class="zhu">同「災」。</span>患；不畏寇盜，而亦不患燥溼<span class="zhu">總承上文。言文公待諸侯如此，以故賓至晉國，不異歸家，寧復有菑患乎？縱有寇盜，無所畏懼；雖有燥溼，不至朽蠹。○此文公之為盟主然也。</span>。今銅鞮<span class="zhu">低。</span>之宮數裡<span class="zhu">銅鞮，晉離宮名。○與「宮室卑庳」二句相反。</span>，而諸侯舍於隸人，門不容車，而不可逾越<span class="zhu">諸侯館舍，僅如徒隸之居，門庭狹小，車馬難容，又有牆垣之限，不可越而過之。○與「崇大諸侯之館」五句相反。並破「高其閈閎」二句。</span>；盜賊公行，而天厲不戒<span class="zhu">天厲，疾疫也。指挽車之人馬言。○與「甸設庭燎」九句相反。並破「無憂客使」一句。</span>。賓見無時，命不可知<span class="zhu">賓之進見，未有時日。召見之命，不得而知。○與「公不留賓」一段相反。又挽「逢執事之不閒」四句。</span>。若又勿壞，是無所藏幣以重罪也<span class="zhu">若不毀壞牆垣，是使我暴露其幣帛，以致朽蠹，是增重其罪也。○挽「不敢輸幣」，又「不敢暴露」二句。</span>。敢請執事：將何所命之<span class="zhu">反詰之，妙。正對「寡君使匄請命」句。</span>？雖君之有魯喪，亦敝邑之憂也<span class="zhu">晉、鄭皆與魯同姓，晉之憂，亦鄭之憂也。○使晉無所藉口。</span>。若獲薦幣，修垣而行，君之惠也，敢憚勤勞<span class="zhu">若得見晉君而進幣，鄭當修築牆垣而歸，則拜晉君之賜，敢畏修垣之勞乎？○結出修垣細事，明是鄙薄晉人。○已上句句與文公相反，且語語應前，妙。</span>! 」文伯覆命。趙文子曰：「信<span class="zhu">信如子產所言。○只一字，寫心服，妙。</span>。我實不德，而以隸人之垣以贏諸侯<span class="zhu">贏，受也。</span>，是吾罪也<span class="zhu">注「信」字。</span>。」使士文伯謝不敏焉<span class="zhu">極寫子產。</span>。</p>

    <p class="calibre5">晉侯見鄭伯，有加禮，厚其宴、好<span class="zhu">去聲。</span>而歸之<span class="zhu">極寫子產。</span>。乃築諸侯之館<span class="zhu">改築館舍，所謂「諸侯賴之」也。○收完正文。</span>。</p>

    <p class="calibre5">叔向曰：「辭之不可以已也如是夫<span class="zhu">「如是夫」三字，沉吟歎賞，信服之至。</span>！子產有辭，諸侯賴之<span class="zhu">不止鄭是賴。</span>，若之何其釋辭也<span class="zhu">釋，廢也。</span>? 《詩》曰：「辭之輯矣，民之協矣；辭之懌矣，民之莫矣。」其知之矣<span class="zhu">《詩·大雅》。言辭輯睦，則民協同，辭悅懌，則民安定，詩人其知辭之有益矣。○以叔向贊不容口作結，妙。</span>。」</p>

    <p class="kindle-cn-para-left">晉為盟主，而子產以蕞爾鄭朝晉，盡壞館垣，大是奇事。只是胸中早有成算，故說來句句針鋒相對，義正而不阿，詞強而不激。文伯不措一語，文子輸心帖服，叔向嘆息不已，子產之有辭，洵非小補也。</p>

  </div>

</body>

</html>