<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>魯仲連義不帝秦國策</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uew42Q4qegBIKLQjTFqhDW6">

  <div class="chapter" id="chapter">

    <h1 class="juan">國策</h1>

    <h2 class="title">魯仲連義不帝秦</h2>

    <hr/>

    <p class="calibre5">秦圍趙之邯<span class="zhu">寒。</span>鄲<span class="zhu">邯鄲，趙都。</span>。魏安釐<span class="zhu">禧。</span>王使將軍晉鄙救趙。畏秦，止於蕩陰<span class="zhu">河內地。</span>，不進。</p>

    <p class="calibre5">魏王使客將軍辛垣衍<span class="zhu">稱客，則衍他國人仕魏也。</span>間入邯鄲<span class="zhu">間，謂微行。</span>，因平原君<span class="zhu">公子趙勝。</span>謂趙王曰：「秦所以急圍趙者，前與齊閔王爭強為帝，已而復歸帝，以齊故<span class="zhu">齊不稱帝，故秦亦止。</span>。今齊閔王益弱<span class="zhu">今之齊比閔王時益弱。</span>。方今唯秦雄天下，此非必貪邯鄲，其意欲求為帝。趙誠發使尊秦昭王為帝，秦必喜，罷兵去<span class="zhu">一段敘趙事。</span>。」平原君猶豫未有所決<span class="zhu">猶豫，獸名，性多疑，故人不決曰猶豫。○敘趙事，為仲連也。然難於插入，故借平原君作一頓，便可插入仲連矣。</span>。</p>

    <p class="calibre5">此時魯仲連適遊趙<span class="zhu">出仲連。鄭重。</span>，會秦圍趙，聞魏將欲令趙尊秦為帝<span class="zhu">前一段文歸至此處入。</span>，乃見平原君曰：「事將奈何矣？」平原君曰：「勝也何敢言事？百萬之眾折於外<span class="zhu">長平之敗。</span>，今又內圍邯鄲而不去。魏王使客將軍辛垣衍令趙帝秦。今其人在是，勝也何敢言事<span class="zhu">兩「何敢言事」，非謙詞也，正寫猶豫未決，莫可如何，以為仲連之地耳。</span>? 」魯連曰：「始吾以君為天下之賢公子也，吾乃今然後知君非天下之賢公子也<span class="zhu">一跌就轉，一轉就住，文法佳甚。</span>。樑客辛垣衍安在<span class="zhu">應「其人在是」。</span>？吾請為君責而歸之<span class="zhu">絕有膽識。</span>。」平原君曰：「勝請為召而見之於先生。」</p>

    <p class="calibre5">平原君遂見辛垣衍曰：「東國有魯連先生，其人在此，勝請為紹介<span class="zhu">《禮》：賓至，必因介以傳辭。紹，繼也，謂上介、次介、末介，其位相承繼也。</span>而見之於將軍。」辛垣衍曰：「吾聞魯連先生，齊國之高士也。衍，人臣也，使事有職。吾不願見魯連先生也<span class="zhu">衍不願見魯連，亦知帝秦之說不足入高士之耳。</span>。」平原君曰：「勝已洩<span class="zhu">同洩。</span>之矣。」辛垣衍許諾。</p>

    <p class="calibre5">魯連見辛垣衍而無言<span class="zhu">先無言，反待辛垣衍開口，妙。</span>。辛垣衍曰：「吾視居此圍城之中者，皆有求於平原君者也。今吾視先生之玉貌，非有求於平原君者<span class="zhu">亦自識人。</span>，曷為久居此圍城之中而不去也？」魯連曰：「世以鮑焦無從容而死者，皆非也。今眾人不知，則為一身<span class="zhu">鮑焦，周時隱者，抱木而死，以非當世。今世以鮑焦不能從容自愛而死者，固非，即以為其自為一身者，亦非。正對其在圍城之中，不為身謀也。</span>。彼秦，棄禮義、上首功之國也<span class="zhu">戰獲首級者，計功受爵。</span>。權使其士，虜<span class="zhu">魯。</span>使其民<span class="zhu">虜，掠也。</span>。彼則肆然而為帝，過而遂正於天下<span class="zhu">過，猶甚也。正天下，即易大臣、奪憎予愛諸事。</span>，則連有赴東海而死耳，吾不忍為之民也<span class="zhu">欲同鮑焦之死。</span>！所為見將軍者，欲以助趙也<span class="zhu">直破其謀。</span>。」辛垣衍曰：「先生助之奈何？」魯連曰：「吾將使樑及燕助之。齊、楚固助之矣<span class="zhu">故為硬語，以生下論。</span>。」辛垣衍曰：「燕則吾請以從矣。若乃樑，則吾乃樑人也，先生惡能使樑助之耶？」魯連曰：「樑未睹秦稱帝之害故也，使樑睹秦稱帝之害，則必助趙矣<span class="zhu">一反一復，語最激昂。</span>。」辛垣衍曰：「秦稱帝之害將奈何？」魯仲連曰：「昔齊威王嘗為仁義矣，率天下諸侯而朝周。周貧且微，諸侯莫朝，而齊獨朝之。居歲餘，周烈王崩，諸侯皆吊，齊後往。周怒，赴於齊曰：「天崩地坼<span class="zhu">策。</span>，天子下席<span class="zhu">赴，告也。天子，謂烈王子、安王驕也。下席，言其寢苫居廬。</span>。東藩之臣田嬰齊<span class="zhu">斥其姓名。</span>後至，則斮<span class="zhu">捉。</span>之<span class="zhu">斮，斬也。</span>。」威王勃然怒曰；「叱嗟<span class="zhu">怒斥聲。</span>！而母，婢也<span class="zhu">而，汝也。罵其母為婢。賤之之詞。</span>! 」卒為天下笑。故生則朝周，死則叱之，誠不忍其求也。彼天子固然，其無足怪<span class="zhu">「不忍其求」直貫下變易大臣、奪憎與愛諸事。且曰其為天子理應如此，以見權之不可假人也。然不說出、不說盡。</span>。」</p>

    <p class="calibre5">辛垣衍曰：「先生獨未見夫僕乎？十人而從一人者，寧力不勝，智不若邪？畏之也<span class="zhu">衍口中脫出一「畏」字，本懷已露，故使仲連得入。</span>。」魯仲連曰：「然樑之比於秦若僕邪<span class="zhu">詰問得妙。</span>? 」辛垣衍曰：「然。」魯仲連曰：「然則吾將使秦王烹醢<span class="zhu">海。</span>樑王<span class="zhu">醢，肉醬。○既為僕，則不難烹醢，突然指出，可驚可詫。</span>。」辛垣衍怏然不悅，曰：「嘻！亦太甚矣，先生之言也<span class="zhu">倒句。</span>！先生又惡能使秦王烹醢樑王？」魯仲連曰：「固也。待吾言之：昔者，鬼侯<span class="zhu">鬼，《史記》作「九」。鄴縣有九侯城。</span>、鄂侯<span class="zhu">鄂，屬江夏。</span>、文王，紂之三公也。鬼侯有子而好，故入之於紂，紂以為惡，醢鬼侯。鄂侯爭之急，辨之疾，故脯鄂侯。文王聞之，喟<span class="zhu">魁去聲。</span>然而嘆，故拘之於牖<span class="zhu">《史記》作「羑」。</span>裡之庫百日，而欲令之死。曷為與人俱稱帝王，卒就脯醢之地也<span class="zhu">言與人俱稱帝王，曷為卒就脯醢之地？若專尊秦為帝，則足以脯醢之矣。○引紂事一證，詞意含吐，可耐尋味。</span>？</p>

    <p class="calibre5">「齊閔王將之魯，夷維子<span class="zhu">夷維，地名。</span>執策而從<span class="zhu">策，馬箠也。</span>，謂魯人曰：「子將何以待吾君？」魯人曰：「吾將以十太牢待子之君。」夷維子曰：「子安取禮而來待吾君？彼吾君者，天子也。天子巡狩，諸侯避舍，納筦<span class="zhu">同「管」。</span>鍵<span class="zhu">件。○筦，鑰也。鍵，其牡。避、納者，示不敢有其國。</span>，攝衽抱幾<span class="zhu">幾，所據也。</span>，視膳於堂下，天子已食，<span class="lcx_zhu">退而聽朝</span>也<span class="zhu">退而聽朝。</span>。」魯人投其籥<span class="zhu">同「鑰」。○閉關也。</span>，不果納，不得入於魯<span class="zhu">此言魯不肯帝齊。</span>。將之薛，假塗<span class="zhu">同「塗」。</span>於鄒。當是時，鄒君死，閔王欲入吊。夷維子謂鄒之孤曰：「天子吊，主人必將倍殯柩<span class="zhu">倍，背也。主人背其殯棺北面哭也。</span>，設北面於南方，然後天子南面吊也。」鄒之群臣曰：「必若此，吾將伏劍而死。」故不敢入於鄒<span class="zhu">此言鄒不肯帝齊。</span>。鄒、魯之臣，生則不得事養，死則不得飯<span class="zhu">返。</span>含<span class="zhu">去聲。○齊強而二國拒之，必見伐，則生死皆不能盡其禮也。以米及貝實屍之口中曰飯，以珠玉實屍之口中曰含。</span>。然且欲行天子之禮於鄒、魯之臣，不果納<span class="zhu">承上起下。</span>。今秦萬乘之國，樑亦萬乘之國，交有稱王之名<span class="zhu">應俱稱帝王。</span>。睹其一戰而勝，欲從而帝之，是使三晉<span class="zhu">魏、趙、韓為三晉。</span>之大臣不如鄒、魯之僕妾也<span class="zhu">辛垣衍自認樑比秦如僕，此特言僕妾之不如，痛罵盡情。</span>。</p>

    <p class="calibre5">「且秦無已而帝<span class="zhu">無已，必欲為也。</span>，則且變易諸侯之大臣，彼將奪其所謂不肖，而予其所謂賢，奪其所憎，而予其所愛；彼又將使其子女讒妾為諸侯妃姬，處樑之宮，樑王安得晏然而已乎？而將軍又何以得故寵乎<span class="zhu">帝秦之害如此。切膚之災，可懼可駭。</span>? 」</p>

    <p class="calibre5">於是，辛垣衍起，再拜謝曰<span class="zhu">責以大義則不動，言及利害切身則遽起拜謝。策士每為身謀，而不顧大義如此。</span>:「始以先生為庸人，吾乃今日而知先生為天下之士也<span class="zhu">與前魯連對平原君語同調。</span>。吾請去，不敢復言帝秦。」</p>

    <p class="calibre5">秦將聞之，為卻軍五十里。適會公子無忌<span class="zhu">信陵君。</span>奪晉鄙軍以救趙擊秦，秦軍引而去<span class="zhu">秦軍聞之而卻五十里，不必然也，無忌擊之而去，此其實也。故並序之，初為仲連後有故實也。</span>。</p>

    <p class="calibre5">於是平原君欲封魯仲連。魯仲連辭讓者三，終不肯受<span class="zhu">高人。</span>。平原君乃置酒，酒酣，起，前，以千金為魯連壽。魯連笑曰：「所貴於天下之士者，為人排患、釋難、解紛亂而無所取也。即有所取者，是商賈之人也，仲連不忍為也<span class="zhu">數語卓犖自命，描盡心事。</span>。」遂辭平原君而去，終身不復見<span class="zhu">更高。</span>。</p>

    <p class="kindle-cn-para-left">帝秦之說，不過欲紓目前之急。不知秦稱帝之害，其勢不如魯連所言不止，特人未之見耳。人知連之高義，不知連之遠識也。至於辭封爵，揮千金，超然遠引，終身不見，正如祥麟威鳳，可以偶覿，而不可常親也。自是戰國第一人。</p>

  </div>

</body>

</html>