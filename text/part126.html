<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>雜說一韓愈</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="u8dJV7KtdUgCH3X27GSUWa8">

  <div class="chapter" id="chapter">

    <h1 class="juan">韓愈</h1>

    <h2 class="title">雜說一</h2>

    <hr/>

    <p class="calibre5">龍噓氣成雲，雲固弗靈於龍也<span class="zhu">噓氣，虛口出氣也。云為龍之所自有，故弗能靈於龍。○一節，言龍之靈。輕。下急轉。</span>。然龍乘是氣，茫洋窮乎玄間，薄<span class="zhu">博。</span>日月，伏光景<span class="zhu">影。</span>，感震電，神變化，水下土，汩<span class="zhu">骨。</span>陵谷。雲亦靈怪矣哉<span class="zhu">茫洋雲水之氣，極乎穹蒼，日月為之掩蔽，光影為之伏藏，雷電為之震動，其變化風雨，則水遍乎下土，陵谷為之汩沒，玄亦靈怪極矣。○二節，言云之靈。重。</span>！</p>

    <p class="calibre5">雲，龍之所能使為靈也。若龍之靈，則非雲之所能使為靈也<span class="zhu">三節，申言龍之靈。輕。下急轉。</span>。然龍弗得雲，無以神其靈矣，失其所憑依，信不可歟<span class="zhu">四節，申言云之靈。重。</span>！異哉！其所憑依，乃其所自為也<span class="zhu">云為龍之噓氣，故曰自為。○五節，言龍能為雲，若無龍，則亦無雲矣。輕。</span>。《易》曰：「雲從龍<span class="zhu">《易》:「雲從龍，風從虎，聖人作而萬物睹。」</span>。」既曰龍，雲從之矣<span class="zhu">六節，言龍必有云，若無雲，則亦非龍矣。重。</span>。</p>

    <p class="kindle-cn-para-left">此篇以龍喻聖君，雲喻賢臣。言賢臣固不可無聖君，而聖君尤不可無賢臣。寫得婉委曲折，作六節轉換，一句一轉，一轉一意，若無而又有，若絕而又生，變變奇奇，可謂筆端有神。</p>

  </div>

</body>

</html>