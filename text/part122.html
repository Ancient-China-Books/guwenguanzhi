<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>阿房宮賦杜牧</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uZbAZqw9EYNuvQ93sEelimF">

  <div class="chapter" id="chapter">

    <h1 class="juan">杜牧</h1>

    <h2 class="title">阿房宮賦</h2>

    <hr/>

    <p class="calibre5">六王畢，四海一，蜀山兀，阿房出<span class="zhu">燕、趙、韓、魏、齊、楚滅，而海內一統；蜀山木盡，而阿房始成。○起四語，只十二字，便將始皇混一已後，縱心溢志寫盡。真突兀可喜。</span>。覆壓三百餘裡<span class="zhu">廣。</span>，隔離天日<span class="zhu">僅與天、日相隔離。○高。</span>。驪山北構而西折，直走咸陽<span class="zhu">驪山在北，咸陽在西。自驪山北結屋，曲折而至西，直赴咸陽殿為大宮。</span>。二川溶溶，流入宮牆<span class="zhu">二川，渭川、樊川也。溶溶，安流也。○此段總寫其大，下乃細寫之。</span>。五步一樓，十步一閣；廊腰縵回，簷牙高啄<span class="zhu">廊腰曲折，如繒縵之迴環；簷牙尖聳，如禽鳥之高啄。</span>；各抱地勢，鉤心鬥角<span class="zhu">或樓或閣，各因地勢而環抱其間。屋心聚處如鉤，屋角相湊若鬥。</span>。盤盤焉，囷囷<span class="zhu">屈平聲。</span>焉，蜂房水渦<span class="zhu">窩。</span>，矗<span class="zhu">觸。</span>不知其幾千萬落<span class="zhu">盤盤，週迴也。囷囷，屈曲也。遠望天井，如蜂之房。水溜天井中為渦，即瓦溝也。矗，高起貌。落，簷滴也。○此段寫宮中樓閣之多。</span>。長橋臥波，未云何龍<span class="zhu">自阿房渡渭，屬之咸陽，以象天極。有長橋臥水波上，疑是為龍。然龍必有云，今無雲，知非龍。</span>？複道行空，不霽何虹<span class="zhu">自殿下直抵南山之巔，架木為複道，若空中行。朱碧相照，疑是為虹。然虹必待霽，今不霽，知非虹。</span>。高低冥迷，不知西東<span class="zhu">言長橋、複道，無從辨高低、西東也。○此段寫橋樑道路之遠。</span>。歌臺暖響，春光融融<span class="zhu">臨臺而歌，則響為之暖，如春光之融和。</span>；舞殿冷袖，風雨悽悽<span class="zhu">舞罷閒散，則袖為之冷，如風雨之淒涼。</span>。一日之內，一宮之間，而氣候不齊<span class="zhu">言非一日暖、一日冷或一宮暖、一宮冷也，只一日一宮，其氣候之變如此。○此段寫宮殿歌舞之盛。</span>。</p>

    <p class="calibre5">妃嬪<span class="zhu">貧。</span>媵<span class="zhu">孕。</span>嬙<span class="zhu">戕。○自皇后而下，為妃、為嬪。又其次，則為媵、為嬙。○六國宮妃。</span>，王子皇孫<span class="zhu">六國公族。</span>，辭樓下殿<span class="zhu">辭六王之樓，下六王之殿。</span>，輦<span class="zhu">連上聲。</span>來於秦<span class="zhu">駕人以行曰輦。</span>，朝歌夜弦，為秦宮人<span class="zhu">早以聲歌，夜以絲絃，轉而為秦皇之宮人。○六句承上寫歌舞。接下寫美人。</span>。明星熒熒，開妝鏡也<span class="zhu">疑其星，言鏡之多。</span>；綠雲擾擾，梳曉鬟<span class="zhu">還。</span>也<span class="zhu">疑其雲，言鬟之多。</span>；渭流漲膩，棄脂水也<span class="zhu">言脂之多。</span>；煙斜霧橫，焚椒蘭也<span class="zhu">言香之多。</span>；雷霆乍驚，宮車過也；轆轆遠聽，杳不知其所之也<span class="zhu">轆轆，車聲。言車之多。比上增一句，參差。</span>。一肌一容，盡態極妍，縵立遠視，而望幸焉<span class="zhu">縵，寬心也。天子車駕所至曰幸。</span>。有不得見者，三十六年<span class="zhu">始皇在位三十六年。言終其身而不得一見也。○此段寫宮中美人之多。</span>。燕、趙之收藏，韓、魏之經營，齊、楚之精英<span class="zhu">收藏、經營、精英，指下金玉等言。○橫寫六國珍奇。</span>，幾世幾年，取掠其人，倚疊如山<span class="zhu">六國曆久，取掠於人，故多積如山。○豎寫六國珍奇。</span>。一旦不能有，輸來其間<span class="zhu">六國一旦不能自保其所有，盡輸於秦。</span>。鼎鐺<span class="zhu">撐。</span>玉石，金塊珠礫<span class="zhu">力。○鐺，釜屬。礫，小石。謂視鼎如鐺、玉如石、金如塊、珠如礫也。</span>，棄擲邐<span class="zhu">裡。</span>迤<span class="zhu">以。○棄擲，言其多，不能盡庋閣於几席也。邐迤，連接也，言棄擲不止一處也。</span>，秦人視之，亦不甚惜<span class="zhu">言不惟秦皇，即秦民亦侈甚也。○此段寫宮中珍奇之多。</span>。</p>

    <p class="calibre5">嗟乎，一人之心，千萬人之心也。秦愛紛奢，人亦念其家<span class="zhu">人情不甚相遠。</span>。奈何取之盡錙銖，用之如泥沙？使負棟之柱，多於南畝之農夫；架樑之椽，多於機上之工女；釘頭磷磷<span class="zhu">鄰。</span>，多於在庾之粟粒；瓦縫<span class="zhu">鳳。</span>參差，多於周身之帛縷；直欄橫檻，多於九土之城郭；管絃嘔<span class="zhu">謳。</span>啞<span class="zhu">鴉。</span>，多於市人之言語<span class="zhu">總上極寫。</span>。使天下之人，不敢言而敢怒，獨夫之心，日益驕固<span class="zhu">獨夫，指秦皇。○寫秦止此。</span>。戍卒叫<span class="zhu">陳涉乃戍卒，一呼而人響應。</span>，函谷舉<span class="zhu">漢高入函谷關。</span>，楚人一炬<span class="zhu">項羽燒秦宮室。</span>，可憐焦土<span class="zhu">一篇無數壯麗，只以四字了之。</span>。</p>

    <p class="calibre5">嗚呼！滅六國者，六國也，非秦也<span class="zhu">斷六國。</span>。族秦者，秦也，非天下也<span class="zhu">斷秦。</span>。嗟夫！使六國各愛其人，則足以拒秦<span class="zhu">痛惜六國。</span>。秦復愛六國之人，則遞三世，可至萬世而為君，誰得而族滅也<span class="zhu">秦止二世而亡。○痛惜秦。</span>？秦人不暇自哀，而後人哀之；後人哀之而不鑑之，亦使後人而復哀後人也<span class="zhu">言盡而意無窮。</span>！</p>

    <p class="kindle-cn-para-left">前幅極寫阿房之瑰麗，不是羨慕其奢華，正以見驕橫斂怨之至，而民不堪命也，便伏有不愛六國之人意在。所以一炬之後，回視向來瑰麗，亦復何有？以下因盡情痛悼之，為隋廣、叔寶等人炯戒，尤有關治體。不若《上林》《子虛》，徒逢君之過也。</p>

  </div>

</body>

</html>