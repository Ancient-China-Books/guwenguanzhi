<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>閱江樓記宋濂</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uWh54QNrYnt323axUyCOeOA">

  <div class="chapter" id="chapter">

    <h1 class="juan">宋濂</h1>

    <h2 class="title">閱江樓記</h2>

    <hr/>

    <p class="calibre5">金陵為帝王之州<span class="zhu">金陵即江南江寧府。</span>，自六朝迄於南唐，類皆偏據一方，無以應山川之王氣<span class="zhu">六朝，謂東晉、宋、齊、樑、陳也。五代時，徐知誥號為南唐。</span>。逮我皇帝，定鼎於茲，始足以當之。由是聲教所暨，罔間朔南<span class="zhu">暨，及也。朔南，朔北與極南之地也。《禹貢》:「朔南暨聲教，訖於四海。」</span>，存神穆清，與天同體，雖一豫一遊，亦可為天下後世法<span class="zhu">二句是立言本旨。</span>。京城之西北，有獅子山，自盧龍蜿蜒而來，長江如虹貫，蟠繞其下<span class="zhu">盧龍，山名。蜿蜒，龍屈伸貌。虹，螮</span>。上以其地雄勝，詔建樓於巔<span class="zhu">也。</span>，與民同遊觀之樂，遂錫嘉名為「閱江」雲<span class="zhu">先點作樓。</span>。</p>

    <p class="calibre5">登覽之頃，萬象森列，千載之祕，一旦軒露，豈非天造地設，以俟大一統之君，而開千萬世之偉觀者歟<span class="zhu">登高一呼，氣勢雄闊。</span>？當風日清美，法駕幸臨，升其崇椒，憑<span class="zhu">平。</span>闌遙矚<span class="zhu">竹。○山巔曰椒。矚，視之甚也。</span>，必悠然而動遐思<span class="zhu">一「思」字，生下許多「思」字。</span>。見江漢之朝宗，諸侯之述職，城池之高深，關阨之嚴固<span class="zhu">諸侯春見天子曰朝，夏見曰宗。《小雅》:「沔彼流水，朝宗於海。」言流水亦知所向也。</span>，必曰：「此朕櫛<span class="zhu">職。</span>風沐雨，戰勝攻取之所致也。中夏之廣，益思有以保之<span class="zhu">一段「思有以」懷諸侯。</span>。」見波濤之浩蕩，風帆之上下，番舶<span class="zhu">白。</span>接跡而來庭，蠻琛<span class="zhu">醜森切。</span>聯肩而入貢<span class="zhu">舶，海中大船。琛，寶也。</span>，必曰：「此朕德綏威服，覃及內外之所及也。四陲之遠，益思有以柔之<span class="zhu">一段「思有以」柔遠人。</span>。」見兩岸之間、四郊之上，耕人有炙膚皸<span class="zhu">均。</span>足之煩，農女有捋<span class="zhu">鸞入聲。</span>桑行饁<span class="zhu">葉。</span>之勤<span class="zhu">皸，足坼凍裂。捋，取也。饁，饋也。</span>，必曰：「此朕拔諸水火，而登於衽席者也。萬方之民，益思有以安之<span class="zhu">一段「思有以」子庶民。○從「閱」字注一「思」字，發出三大段議論，體裁宏遠。</span>。」觸類而思，不一而足。臣知斯樓之建，皇上所以發舒精神，因物興感，無不寓其致治之思，奚止閱夫長江而已哉<span class="zhu">一總。文勢開宕。</span>！</p>

    <p class="calibre5">彼臨春、結綺<span class="zhu">起。</span>，非不華矣；齊雲、落星，非不高矣<span class="zhu">臨春、結綺、齊雲、落星，皆古樓名。</span>。不過樂管絃之淫響，藏燕、趙之豔姬，不旋踵間而感慨系之，臣不知其為何說也<span class="zhu">又嘆前代所建之樓，以寓箴規意。</span>。雖然，長江發源岷<span class="zhu">民。</span>山<span class="zhu">岷山，在蜀。</span>，委蛇<span class="zhu">移。</span>七千餘裡而入海，白湧碧翻。六朝之時，往往倚之為天塹<span class="zhu">籤去聲。○應篇首。</span>。今則南北一家，視為安流，無所事乎戰爭矣<span class="zhu">前從「閱」字上注想，此又從「江」字上點綴，筆無滲漏。</span>。然則果誰之力歟<span class="zhu">呼一句，承上起下。</span>？逢掖之士<span class="zhu">逢掖，大衣也。《儒行》:「丘少居魯，衣逢掖之衣。」</span>，有登斯樓而閱斯江者，當思聖德如天，蕩蕩難名，與神禹疏鑿之功同一罔極<span class="zhu">可謂讚揚之至。</span>。忠君報上之心，其有不油然而興耶<span class="zhu">既頌君，又諷臣，意極周匝得體。</span>？</p>

    <p class="calibre5">臣不敏，奉旨撰記。欲上推宵旰<span class="zhu">幹。</span>圖治之功者，勒諸貞珉<span class="zhu">民。○珉，石之美者。</span>。他若留連光景之辭，皆略而不陳，懼褻也<span class="zhu">結又補出此意。何等鄭重。</span>。</p>

    <p class="kindle-cn-para-left">奉旨撰記，故篇中多規頌之言，而為壯重之體，真臺閣應制文字。明初朝廷大製作，皆出先生之手，洵堪稱為一代文宗。</p>

    <p class="lcx_jiao">二〇二二年五月二十七日  一校完成</p>

  </div>

</body>

</html>