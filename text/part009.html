<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>鄭莊公戒飭守臣左傳·隱公十一年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uEplqd7248DqqkknMEFS8bF">

  <div class="chapter" id="chapter">

    <h1 class="juan">左傳·隱公十一年</h1>

    <h2 class="title">鄭莊公戒飭守臣</h2>

    <hr/>

    <p class="calibre5">秋七月，公會齊侯、鄭伯伐許。庚辰，傅<span class="zhu">附。</span>於許<span class="zhu">三國之師，俱附於許之城下。</span>。潁考叔取鄭伯之旗蝥<span class="zhu">謀。</span>弧<span class="zhu">胡。</span>以先登<span class="zhu">蝥弧，旗名。</span>，子都<span class="zhu">鄭大夫公孫閼。</span>自下射<span class="zhu">食。</span>之<span class="zhu">恨考叔奪其車，故射之。</span>，顛<span class="zhu">顛，墜也。考叔墜而死。</span>。瑕叔盈<span class="zhu">鄭大夫。</span>又以蝥弧登，周麾而呼曰：「君登矣<span class="zhu">周，遍也。麾，招也。蝥弧，鄭伯旗，故呼曰「君登」。</span>! 」鄭師畢登<span class="zhu">鄭師見君之旗，故盡登城。</span>。壬午，遂入許。許莊公奔衛。齊侯以許讓公<span class="zhu">齊不取。</span>。公曰：「君謂許不共<span class="zhu">同供。○謂許不供職貢。</span>，故從君討之。許既伏其罪矣。雖君有命，寡人弗敢與<span class="zhu">預。</span>聞<span class="zhu">魯不取。</span>。」乃與鄭人<span class="zhu">鄭莊始以三國之師同克許，難自專功，而佯讓齊、遜魯，及齊、魯交讓，而鄭莊因受焉。是齊、魯墮鄭術中也。蓋鄭與許為鄰，莊公眈眈虎視已久，一日得許，心滿意足，又欲掩飾其貪許狡謀，故下文逐層商量，逐步打算，遂成曲曲折折、嫋嫋亭亭之筆。</span>。</p>

    <p class="calibre5">鄭伯使許大夫百里奉許叔<span class="zhu">許莊之弟。</span>以居許東偏<span class="zhu">偏，邊鄙也。○己弟叔段何在？而愛及他人之弟。特藉此佈置一番，是奸雄手段。</span>，曰：「天禍許國，鬼神實不逞於許君，而假手於我寡人<span class="zhu">逞，快也。言許禍降自天，非我欲伐許也。</span>，寡人唯是一二父兄<span class="zhu">同姓群臣。</span>不能共<span class="zhu">同「供」。</span>億，其敢以許自為功乎<span class="zhu">共，給也。億，安也。○就處常推出一層。</span>？寡人有弟<span class="zhu">叔段。</span>，不能和協，而使糊其口於四方，其況能久有許乎<span class="zhu">餬口，寄食也。段出奔共國，故云寄食於四方。是怕人說，自開口先說。○就處變推出一層。</span>？吾子其奉許叔以撫柔此民也<span class="zhu">以上追前，以下料後，只此句點題。</span>，吾將使獲<span class="zhu">鄭大夫公孫獲。</span>也佐吾子<span class="zhu">伏下。</span>。若寡人得沒於地，天其以禮悔禍於許<span class="zhu">以禮，如人以恩禮相遇。悔禍，悔前日之禍許，而轉而佑之。根上「天禍許國」來。○十五字作一句讀。若者逆料之詞。是說在自己身後者，明明自己在時，天未必其悔禍於許也。下乃緊承悔禍意，作兩層寫。</span>，無寧茲許公復奉其社稷，唯我鄭國之有請謁焉，如舊昏<span class="zhu">同「婚」。</span>媾，其能降以相從也<span class="zhu">無寧，猶寧無也。茲，此也。言寧無此許公復奉許之社稷。唯我鄭國之有所請告於許，如舊昏姻，許其能降心以從鄭也。○三十字作一氣讀。就有益於鄭處，推出一層。</span>。無滋他族實逼處此，以與我鄭國爭此土也。吾子孫其覆<span class="zhu">福。</span>亡之不暇，而況能禋<span class="zhu">因。</span>祀許乎<span class="zhu">言無長他族類迫近居此，以與我鄭國爭此許地。吾子孫將顛覆危亡，救之不暇，而況能禋祀許之山川乎？精意以享曰禋。或謂「他族」是暗指齊、魯，似極有照應，但此是說在自己身後者，恐非專指齊、魯也，玩「子孫」二字可見。○三十三字作一氣讀。就有害於鄭處，推出一層。</span>？寡人之使吾子處此<span class="zhu">居許東偏。</span>，不惟許國之為<span class="zhu">去聲。○應許公復奉其社稷。</span>，亦聊以固吾圉<span class="zhu">語。</span>也<span class="zhu">圉，邊陲也。應「無滋他族實逼處此」。○三句總收上文。</span>。」乃使公孫獲處許西偏，曰：「凡而器用財賄，無置於許<span class="zhu">而，汝也。</span>。我死<span class="zhu">應前「得沒於地」。</span>，乃亟去之<span class="zhu">乃，亦汝也。以無財物之累，可以速於去許。○亦說在自己身後者，明明自己在時，汝一日不可去許也。</span>！吾先君新邑於此<span class="zhu">新邑，河南新鄭也。舊鄭在京兆。莊公之父武公，始遷邑於河南。</span>，王室而既卑矣<span class="zhu">周自東遷之後，日見衰微。</span>，周之子孫日失其序<span class="zhu">序，班列也。周序先同姓，後異姓。王室既卑，故子孫日失其序。</span>。夫許，大<span class="zhu">泰。</span>嶽之胤<span class="zhu">印。</span>也<span class="zhu">大嶽，神農之後，堯，四嶽也。胤，嗣也。見許非周子孫，後未可量。</span>。天而既厭周德矣，吾其能與許爭乎<span class="zhu">王室既卑，子孫失序，是天厭周德。而鄭亦周之子孫，豈能與許爭此地乎？此明公孫獲不可久居許之意。○已上兩邊戒飭之詞。滿口假仁假義，只為自家掩飾。絕不厭其詞之煩。快筆英鋒文中僅有。</span>? 」</p>

    <p class="calibre5">君子謂鄭莊公「於是乎有禮<span class="zhu">於是乎有禮者，見鄭莊一生無禮，唯此若有禮耳。</span>。禮，經國家，定社稷，序人民，利後嗣者也<span class="zhu">四句，是禮之用。</span>。許，無刑而伐之<span class="zhu">刑，法也。</span>，服而舍<span class="zhu">捨。</span>之，度<span class="zhu">鐸。</span>德而處之，量力而行之，相<span class="zhu">去聲。</span>時而動，無累後人<span class="zhu">六句，是說鄭莊用禮。</span>，可謂知禮矣<span class="zhu">又斷一句。言從外面看去，真可謂知禮矣。</span>。」</p>

    <p class="kindle-cn-para-left">鄭莊戒飭之詞，委婉紆曲，忽為許計，忽為鄭計，語語放寬，字字放活。篇中三提「天」字，見事之成敗，一聽於天，己未嘗容心於其際，曰「得沒於地」，曰「我死亟去」，俱從身後著想，可見生前斷不容許吐氣。更妙在用四個「乎」字，是心口相商，吞吞吐吐，無從捉摸，真奸雄之尤。但辭令妙品，洵不多得。謂之有禮，亦止論其事，未暇誅其心也。</p>

  </div>

</body>

</html>