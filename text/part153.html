<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>愚溪詩序柳宗元</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="u8fbrryZ6UHGDNKX23CYZX4">

  <div class="chapter" id="chapter">

    <h1 class="juan">柳宗元</h1>

    <h2 class="title">愚溪詩序</h2>

    <hr/>

    <p class="calibre5">灌水之陽有溪焉，東流入於瀟水<span class="zhu">灌、瀟二水，在永州府城外。</span>。或曰：「冉氏嘗居也，故姓是溪為冉溪。」或曰：「可以染也，名之以其能，故謂之染溪<span class="zhu">題前先借影二層。</span>。」餘以愚觸罪，謫瀟水上，愛是溪，入二三裡，得其尤絕者家焉<span class="zhu">憲宗朝，宗元坐王叔文黨，貶永州司馬。○提「愚」字作主。</span>。古有愚公谷<span class="zhu">齊桓公出獵，入山谷中，見一老。問曰：「是為何谷？」對曰：「為愚公之谷。」桓公曰：「何故？」對曰：「以臣名之。」○引古作陪。</span>，今餘家是溪，而名莫能定，土之居者猶齗齗<span class="zhu">銀。</span>然<span class="zhu">齗齗，辨爭貌。應上兩「或曰」。</span>，不可以不更<span class="zhu">平聲。</span>也，故更之為愚溪<span class="zhu">敘出名溪之故。</span>。</p>

    <p class="calibre5">愚溪之上，買小丘，為愚丘<span class="zhu">又就「愚」字生髮。○二愚。</span>。自愚丘東北行六十步，得泉焉，又買居之，為愚泉<span class="zhu">三愚。</span>。愚泉凡六穴，皆出山下平地，蓋上出也。合流屈曲而南，為愚溝<span class="zhu">四愚。</span>。遂負土累石，塞其隘，為愚池<span class="zhu">五愚。</span>。愚池之東為愚堂<span class="zhu">六愚。</span>，其南為愚亭<span class="zhu">七愚。</span>，池之中為愚島<span class="zhu">八愚。</span>。嘉木異石錯置，皆山水之奇者，以餘故，鹹以愚辱焉<span class="zhu">總結「愚」字一筆。○敘出八愚，亦極錯落，指點如畫。</span>。</p>

    <p class="calibre5">夫水，智者樂<span class="zhu">效。</span>也。今是溪獨見辱於愚，何哉？蓋其流甚下，不可以灌溉<span class="zhu">概。○一。</span>，又峻急，多坻<span class="zhu">池。</span>石，大舟不可入也<span class="zhu">小沚曰坻。○二。</span>；幽邃<span class="zhu">歲。</span>淺狹，蛟龍不屑，不能興雲雨<span class="zhu">三。</span>。無以利世，而適類於餘，然則雖辱而愚之，可也<span class="zhu">此段明溪之所以為愚。</span>。</p>

    <p class="calibre5">甯武子「邦無道則愚」，智而為愚者也；顏子「終日不違如愚」，睿<span class="zhu">胃。</span>而為愚者也。皆不得為真愚。今餘遭有道，而違於理，悖於事，故凡為愚者莫我若也<span class="zhu">是為真愚。</span>。夫然，則天下莫能爭是溪，餘得專而名焉<span class="zhu">此段明己之所以名溪。</span>。</p>

    <p class="calibre5">溪雖莫利於世，而善鑑萬類，清瑩秀澈，鏘鳴金石，能使愚者喜笑眷慕，樂而不能去也<span class="zhu">與上「其流甚下」一段，抑揚對照。</span>。餘雖不合於俗，亦頗以文墨自慰，漱<span class="zhu">瘦。</span>滌萬物，牢籠百態，而無所避之<span class="zhu">與上違理、悖事一段，抑揚對照。</span>。以愚辭歌愚溪，則茫然而不違，昏然而同歸，超鴻<span class="zhu">上聲。</span>蒙，混希夷，寂寥而莫我知也<span class="zhu">鴻蒙，元氣也。一雲海上氣。《老子》:「聽之不聞，名曰希；視之不見，名曰夷。」○將己之愚、溪之愚，寫作一團，無從分別，奇絕，妙絕。</span>。於是作《八愚詩》，記於溪石上<span class="zhu">仍收轉「八愚」作結。</span>。</p>

    <p class="kindle-cn-para-left">通篇就一「愚」字點次成文。借愚溪自寫照，愚溪之風景宛然，自己之行事亦宛然。前後關合照應，異趣沓來，描寫最為出色。</p>

  </div>

</body>

</html>