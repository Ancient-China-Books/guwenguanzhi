<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>季札觀周樂左傳·襄公二十九年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uSeVOErYpfmBZRASLPgSJV4">

  <div class="chapter" id="chapter">

    <h1 class="juan">左傳·襄公二十九年</h1>

    <h2 class="title">季札觀周樂</h2>

    <hr/>

    <p class="calibre5">吳公子札來聘<span class="zhu">札，吳壽夢之子，季札也。吳子夷昧新立，使來聘魯。</span>。請觀於周樂<span class="zhu">成王賜魯以天子之樂，故周樂盡在魯。○「請觀」二字伏案。</span>。使工<span class="zhu">使我樂工也。○二字直貫到底。</span>為<span class="zhu">去聲。</span>之歌《周南》、《召<span class="zhu">邵。</span>南》<span class="zhu">為之，為季札也。以下段段著「為之」，見當時重季札。</span>，曰：「美哉<span class="zhu">美其聲也。</span>！始基之矣，猶未也，然勤而不怨矣<span class="zhu">文王之化，基於二《南》。猶有商紂之虐政，其化未洽於天下，然民賴其德，雖勞於王室，而亦不怨。○一句一折。</span>。」為之歌《邶》<span class="zhu">佩。</span>、《鄘》<span class="zhu">容。</span>、《衛》<span class="zhu">三國，乃管、蔡、武庚三監之地，康叔封衛，兼而有之。今三國之詩，皆衛詩也，而必別而三之者，豈非以疆土不同，故音調亦從而異歟？</span>，曰：「美哉，淵乎！憂而不困者也<span class="zhu">淵，深也。亡國之音哀以思，其民困，衛遭宣公淫亂、懿公滅亡，賴有先世之德，雖憂思之深，而不至於窮困。</span>。吾聞衛康叔、武公之德如是，是其《衛風》乎<span class="zhu">康叔，衛始封之君。武公，其九世孫。言吾聞二公德化入人之深如是，是得非《衛國風》之詩乎？○穆然神遇。</span>! 」為之歌《王》<span class="zhu">王，周平王也。平王東遷，王室下同於列國，故其詩不得入《雅》，而《黍離》降為《國風》。</span>，曰：「美哉！思而不懼，其周之東乎<span class="zhu">思文、武而不畏播遷，其東遷以後之詩乎？</span>! 」為之歌《鄭》，曰：「美哉！其細已甚，民弗堪也。是其先亡乎<span class="zhu">美有治政，而譏其煩瑣，民既不支，國何能久？</span>? 」為之歌《齊》，曰：「美哉！泱泱<span class="zhu">央。</span>乎，大風也哉<span class="zhu">泱泱，弘大之聲。大風，大國之風也。○變調。</span>！表東海者，其大公乎？國未可量也<span class="zhu">太公為東海之表式，國祚不可限量。</span>。」</p>

    <p class="calibre5">為之歌《豳》<span class="zhu">按今《豳風》列於《國風》之終，與此次序不同者，蓋此時未經夫子刪定故也。</span>曰：「美哉，蕩乎！樂<span class="zhu">洛。</span>而不淫，其周公之東乎<span class="zhu">蕩，廣大之貌。周公遭流言之變，東征三年，為成王陳后稷先公樂於農事而不敢荒淫，以成王業，故曰周公之東。</span>? 」為之歌《秦》，曰：「此之謂夏聲<span class="zhu">秦起自西戎，至秦仲始有車馬禮樂，去戎狄而有諸夏之聲。○變調。</span>。夫能夏則大，大之至也，其周之舊乎<span class="zhu">夏有大義，西戎而有夏聲，則大之至。秦襄公佐平王東遷，盡有西周之地，故云「周之舊」。</span>! 」為之歌《魏》，曰：「美哉，渢渢<span class="zhu">凡。</span>乎！大而婉，險而易行，以德輔此，則明主也<span class="zhu">渢渢，中庸之聲。高大而又婉順，險阻而又易行，所以為中庸也，惜其無德以輔之爾。○變調。</span>。」為之歌《唐》<span class="zhu">此晉詩也，而謂之唐者，唐本叔虞始封之地也。</span>，曰：「思深哉<span class="zhu">嘆其憂深思遠。</span>！其有陶唐氏之遺民乎<span class="zhu">晉本唐堯故地，故其遺俗猶存。</span>？不然，何憂之遠也<span class="zhu">何其憂深思遠？情發乎聲。</span>？非令德之後，誰能若是<span class="zhu">非承繼陶唐盛德之後，安能如此？○一句一折。</span>? 」為之歌《陳》，曰：「國無主，其能久乎<span class="zhu">淫聲放蕩，無復畏忌，故曰無主。其滅亡將不久。○全是貶詞。</span>! 」自《鄶》<span class="zhu">貴。</span>以下無譏焉<span class="zhu">《鄶》，曹之詩。不復譏論，微之也。</span>。</p>

    <p class="calibre5">為之歌《小雅》，曰：「美哉！思而不貳<span class="zhu">思文、武之德，而無反叛之心。</span>，怨而不言<span class="zhu">怨商紂之政，而能忍而不言。</span>，其周德之衰乎<span class="zhu">其周德未盛之時乎？</span>？猶有先王之遺民焉<span class="zhu">猶有殷先王之遺民，故周未能盛大。</span>。」為之歌《大雅》，曰：「廣哉，熙熙乎<span class="zhu">廣，大也。熙熙，和樂聲。○變調。</span>！曲而有直體<span class="zhu">其聲委曲，而有正直之體。</span>，其文王之德乎<span class="zhu">得非文王之盛德乎？</span>! 」</p>

    <p class="calibre5">為之歌《頌》，曰：「至矣哉<span class="zhu">獨贊其「至」，與贊他歌不同。</span>！直而不倨<span class="zhu">直而不失於倨傲。</span>，曲而不屈<span class="zhu">曲而不失於屈撓。</span>，邇而不逼<span class="zhu">近而不至於逼害。</span>，遠而不攜<span class="zhu">遠而不至於攜貳。</span>，遷而不淫<span class="zhu">遷動而不至於淫蕩。</span>，復而不厭<span class="zhu">反覆而不為人厭棄。</span>，哀而不愁<span class="zhu">雖遇凶災，不至憂愁。</span>，樂而不荒<span class="zhu">雖當逸樂，不至荒淫。</span>，用而不匱<span class="zhu">用之不已，不至窮匱。</span>，廣而不宣<span class="zhu">志雖廣大，不自宣揚。</span>，施而不費<span class="zhu">雖好施與，無所費損。</span>，取而不貪<span class="zhu">或有所取，不至貪求。</span>，處而不底<span class="zhu">旨。○雖復止處，而不底滯。</span>，行而不流<span class="zhu">雖常運行，而不流放。○總贊其德之無偏勝。一氣連用十四句，何等筆力。</span>。五聲和<span class="zhu">五聲，宮、商、角、徵、羽。</span>，八風平<span class="zhu">八風，八方之氣。</span>，節有度<span class="zhu">八音克諧。</span>，守有序<span class="zhu">無相奪倫。○再襯四句，更有力。</span>，盛德之所同也<span class="zhu">周、魯、商三頌，盛德皆同。○以上是歌，以下是舞。上俱以「為之」二字引起，下俱以「見」字引起；上皆是反覆想像，下語多著實，蓋聞虛而見實也。</span>。」</p>

    <p class="calibre5">見舞《象箾》<span class="zhu">宵。</span>、《南籥》者<span class="zhu">箾、籥，皆舞者所執。象箾，武舞也。南籥，文舞也。皆文王之樂。</span>，曰：「美哉<span class="zhu">美其容也。</span>！猶有憾<span class="zhu">文王恨不及已致太平。</span>。」見舞《大武》者<span class="zhu">大武，武王之樂。</span>，曰：「美哉！周之盛也<span class="zhu">武王興周之盛。</span>，其若此乎<span class="zhu">四字，形容不出。是讚詞，亦是微詞。</span>! 」見舞《韶濩》<span class="zhu">獲。</span>者<span class="zhu">韶濩，湯樂。</span>，曰：「聖人之弘也<span class="zhu">湯德寬弘。</span>，而猶有慚德<span class="zhu">猶有可慚之德，謂始以征伐而得天下。</span>，聖人之難也<span class="zhu">以見聖人處世變之難。○一句一折。</span>。」見舞《大夏》者<span class="zhu">大夏，禹樂。</span>，曰：「美哉！勤而不德<span class="zhu">勤能治水，而不自矜其德。</span>，非禹，其誰能修之<span class="zhu">非禹之聖，誰能修舉其功。</span>? 」見舞《韶箾》<span class="zhu">同簫。</span>者<span class="zhu">《書》曰：「《簫韶》九成。」蓋舜樂之總名。</span>，曰：「德至矣哉，大矣<span class="zhu">贊其「至」，復贊其「大」，與贊他舞不同。</span>！如天之無不幬也，如地之無不載也<span class="zhu">所以為大。</span>。雖甚盛德，其蔑以加於此矣<span class="zhu">所以為至。</span>。觀止矣<span class="zhu">應「觀」字。○三字，收住全篇。</span>！若有他樂，吾不敢請已<span class="zhu">應「請」字。</span>。」</p>

    <p class="kindle-cn-para-left">季札賢公子，其神智器識乃是春秋第一流人物，故聞歌見舞便能盡察其所以然。讀之者細玩其逐層摹寫，逐節推敲，必有得於聲容之外者。如此奇文，非左氏其孰能傳之。</p>

  </div>

</body>

</html>