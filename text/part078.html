<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>五帝本紀贊史記</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uC2A2JkPr85lYxC66pTZJgB">

  <div class="chapter" id="chapter">

    <h1 class="juan">史記</h1>

    <h2 class="title">五帝本紀贊</h2>

    <hr/>

    <p class="calibre5">太史公<span class="zhu">司馬遷自謂也。遷為太史公官。</span>曰：學者多稱五帝，尚矣<span class="zhu">五帝，黃帝、顓頊、帝嚳、堯、舜。尚，久遠也。學者多稱五帝，已久遠矣。○鎖一句，下即捷轉。</span>。然《尚書》獨載堯以來<span class="zhu">其可徵而信者，莫如《尚書》。然其所載，獨有堯以來，而不載黃帝、顓頊、帝嚳。則所徵者，猶有藉於他書也。○二轉。</span>，而百家言黃帝，其文不雅馴，薦<span class="zhu">同搢。</span>紳先生難言之<span class="zhu">馴，訓也。百家雖言黃帝，又涉於神怪，皆非典雅之訓。故當世士大夫皆不敢道，則不可取以為徵也。○三轉。</span>。孔子所傳《宰予問五帝德》及《帝系姓》，儒者或不傳<span class="zhu">《五帝德》、《帝系姓》二篇、見《大戴禮》及《家語》。雖稱孔子傳於宰我，而儒者疑非聖人之言，故不傳以為實，則似未可全徵而信也。○四轉。</span>。餘嘗西至空峒<span class="zhu">空峒，山名。黃帝問道廣成子處。</span>，北過涿鹿<span class="zhu">涿鹿，亦山名，在媯州。山側有涿鹿城，即黃帝、堯、舜之都。</span>，東漸<span class="zhu">尖。</span>於海，南浮江淮矣<span class="zhu">點東南西北，與篇中作映帶。</span>，至長老皆各往往稱黃帝、堯、舜之處，風教固殊焉<span class="zhu">餘身所涉歷，見所在長老，往往稱黃帝、堯、舜舊跡，與其風俗教化固有不同。則他書之言黃帝者，亦或可徵也。○五轉。</span>。總之，不離古文者近是<span class="zhu">古文，《尚書》也。大要以不背《尚書》所載者為近於是。然太拘泥，則不載者豈無可徵者乎？故曰「近是」也。○六轉。</span>。予觀《春秋》、《國語》，其發明《五帝德》、《帝系姓》章矣，顧弟<span class="zhu">同「第」。</span>弗深考，其所表見皆不虛<span class="zhu">備載則有《五帝德》等篇。我觀《國語》，其間發明二篇之說為甚章著，顧儒者但不深考，而或不傳耳。其二篇所發明，章著而表見，驗之風教固殊者，皆實而不虛，則亦或可徵矣。○七轉。</span>。《書》缺有間矣，其軼乃時時見於他說<span class="zhu">況《尚書》缺亡，其間多矣，豈可以其缺亡而遂已乎？其尚遺佚，若黃帝以下之事，乃時時見於他說。如百家、《五帝德》之類，皆他說也。又豈可以搢紳難言，儒者不傳，而不擇取乎？○八轉。將《尚書》、《國語》等一總。</span>。非好學深思，心知其意，固難為淺見寡聞道也<span class="zhu">事在疑信間，則當會其意。非好學深思，心知其意，不能擇取。而淺見寡聞者，固難為之言也。○九轉。</span>。餘並論次，擇其言尤雅者<span class="zhu">應「文不雅馴」。</span>，故著為本紀書首<span class="zhu">餘非止據《尚書》論次堯以下，且並黃帝、顓頊、帝嚳而論次之。於《五帝德》等書，擇其言之尤雅者取之。則其不雅者，在所不取也。○結出一生作史之意。</span>。</p>

    <p class="kindle-cn-para-left">此為讚語之首，古質奧雅，文簡意多。轉折層曲，往復迴環。其傳疑不敢自信之意，絕不作一了結語。乃讚語中之尤超絕者。</p>

  </div>

</body>

</html>