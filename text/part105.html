<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>光武帝臨淄勞耿弇</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uLrjq9CjY76p4vl7xGuNVy8">

  <div class="chapter" id="chapter">

    <h1 class="juan">東漢文</h1>

    <h2 class="title">光武帝臨淄勞耿弇</h2>

    <hr/>

    <p class="calibre5">車駕至臨淄，自勞軍，群臣大會<span class="zhu">是時張步屯祝阿，弇擊拔之，進攻臨淄，又拔之。</span>。帝謂弇<span class="zhu">甘。</span>曰：「昔韓信破歷下以開基，今將軍攻祝阿以發跡，此皆齊之西界，功足相方<span class="zhu">齊田廣屯歷下，今歷城縣。祝阿故城在長清縣，俱屬濟南府。○天然吻合。</span>。而韓信襲擊已降，將軍獨拔勍敵，其功乃難於信也<span class="zhu">田橫立兄子廣為齊王，而橫相之。漢王使酈食其說下齊王廣，及其相國橫。橫以為然，解其歷下軍。韓信用蒯徹計襲破之。○特為表章。</span>。又田橫烹酈生，及田橫降，高帝詔衛尉不聽為仇<span class="zhu">田橫以酈生賣己，烹之。衛尉，酈生弟商也。高帝詔之曰：「齊王田橫即至，人馬從者敢動搖者，致族夷。」</span>。張步前亦殺伏隆，若步來歸命，吾當詔大司徒釋其怨<span class="zhu">帝使伏隆拜步為東海太守，劉永亦遣使立步為齊王。步欲留隆，隆不聽，求得反命，步遂殺之。大司徒，伏隆父湛也。</span>，又事尤相類也<span class="zhu">「其功乃難於信也」下可直接「將軍前在南陽建此大策」句矣，偏又橫插入此一段，妙絕。</span>。將軍前在南陽建此大策，常以為落落難合，有志者事竟成也<span class="zhu">先是弇從帝幸春陵，自請北收上谷兵，定彭寵於漁陽，取張豐於涿郡，還收富平獲索，東攻張步，以平齊地，帝壯其意，許之。落落難合，謂疏闊而不易副也。○天下無難成之事，特患人之無志耳。有志竟成一語，大堪砥礪英雄。</span>! 」</p>

    <p class="kindle-cn-para-left">前一段表弇之功，末一段佳弇之志。中間將自己處張步與高帝處田橫比方一番，以動步歸誠之意。英主作用，全在此數語。</p>

  </div>

</body>

</html>