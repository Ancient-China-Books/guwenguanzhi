<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>祭鱷魚文韓愈</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="ucchFnjCfaaVwfOo6L8bPP5">

  <div class="chapter" id="chapter">

    <h1 class="juan">韓愈</h1>

    <h2 class="title">祭鱷魚文</h2>

    <hr/>

    <p class="calibre5">維年月日，潮州刺史韓愈，使軍事衙推秦濟，以羊一、豬一投惡溪之潭水，以與鱷<span class="zhu">諤。</span>魚食，而告之<span class="zhu">初，公至潮，問民疾苦，皆曰惡溪有鱷魚，食民產且盡。數日，公令其屬秦濟，以一羊、一豚投溪水而祝之。</span>曰：</p>

    <p class="calibre5">昔先王既有天下，列山澤，罔<span class="zhu">同「網」。</span>繩擉<span class="zhu">錯。</span>刃，以除蟲蛇惡物為民害者，驅而出之四海之外<span class="zhu">列，遮道也。擉，刺也。○正議發端，便不可犯。</span>。及后王德薄，不能遠有，則江、漢之間，尚皆棄之以與蠻、夷、楚、越，況潮，嶺海之間，去京師萬里哉！鱷魚之涵淹卵育於此，亦固其所<span class="zhu">潮在嶺外、海內，較江、漢更遠，毋怪為鱷魚所據。涵淹，潛伏也。卵育，生息也。○先歸咎后王，故意放寬一步。妙。</span>。今天子嗣唐位，神聖慈武，四海之外，六合之內，皆撫而有之<span class="zhu">能遠有矣。</span>，況禹跡所揜，揚州之近地，刺史、縣令之所治，出貢賦以供天地宗廟百神之祀之壤者哉<span class="zhu">揜，止也。潮於古為揚州之境，以四海、六合言之，則潮地又甚近也。○二十四字作一句讀。</span>！鱷魚其不可與刺史雜處此土也<span class="zhu">此句是一篇綱領。前將天子立大議論，此下專在與刺史爭土上發議。</span>！</p>

    <p class="calibre5">刺史受天子命，守此土，治此民，而鱷魚睅<span class="zhu">音緩。</span>然不安溪潭，據處食民、畜<span class="zhu">休去聲。</span>、熊、豕、鹿、麞，以肥其身，以種其子孫，與刺史亢拒，爭為長<span class="zhu">掌。</span>雄<span class="zhu">睅，目出貌。據處，謂據其地而處之也。食民、畜，謂食人與六畜也。刺史欲安民，而鱷魚為害若此，是與亢拒爭雄矣。</span>。刺史雖駑弱，亦安肯為鱷魚低首下心，伈伈<span class="zhu">心上聲。</span><img alt="" class="kindle-cn-inline-character1" src="../images/63.jpeg"/><img alt="" class="kindle-cn-inline-character1" src="../images/67.jpeg"/><span class="zhu">賢上聲。</span>，為民吏羞，以偷活於此邪<span class="zhu">伈伈，恐懼貌。</span>？且承天子命以來為吏，固其勢不得不與鱷魚辨<span class="zhu">，小目貌。</span>。</p>

    <p class="calibre5">鱷魚有知，其聽刺史言<span class="zhu">總喝一句，起下文。</span>：潮之州，大海在其南，鯨、鵬之大，蝦、蟹之細，無不容歸，以生以食，鱷魚朝發而夕至也<span class="zhu">為鱷魚尋去路。</span>。今與鱷魚約，盡三日，其率醜類南徙於海，以避天子之命吏。三日不能，至五日；五日不能，至七日<span class="zhu">為鱷魚限日期。</span>；七日不能，是終不肯徙也，是不有刺史、聽從其言也。不然，則是鱷魚冥頑不靈，刺史雖有言，不聞不知也<span class="zhu">層疊而下，犀利無前。</span>。夫傲天子之命吏，不聽其言，不徙以避之，與冥頑不靈而為民物害者，皆可殺<span class="zhu">閃電轟雷，一齊俱發。</span>。刺史則選材技吏民，操強弓毒矢，以與鱷魚從事，必盡殺乃止。其無悔<span class="zhu">是夕有暴風震雷，起湫水中。數日，水盡涸，西徙六十里，自是潮州無鱷魚患。</span>！</p>

    <p class="kindle-cn-para-left">全篇只是不許鱷魚雜處此土，處處提出「天子」二字、「刺史」二字壓服他。如問罪之師，正正堂堂之陣，能令反側子心寒膽慄。</p>

  </div>

</body>

</html>