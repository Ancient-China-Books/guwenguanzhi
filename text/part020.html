<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>展喜犒師左傳·僖公二十六年</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="K0RQ0-32d3d1ac1f0840919359b481161d7773">
<div class="chapter" id="chapter">
<h1 class="juan">左傳·僖公二十六年</h1>
<h2 class="title">展喜犒師</h2>
<hr/><p class="calibre5">
	齊孝公伐我北鄙。公使展喜犒<span class="zhu">考去聲。</span>師，<span class="zhu">展喜，魯大夫展禽之弟。犒，勞也。○人來伐我，卻往迎勞之，便妙。</span>使受命于展禽。<span class="zhu">受命，受犒師之辭命也。展禽，卽柳下惠，名獲，字禽，食采于柳邑，謚曰惠。</span>
</p>
<p class="calibre5">
	齊侯未入竟，<span class="zhu">同境。</span>展喜從之，<span class="zhu">伏後“乃還”二字，妙。</span>曰：「寡君聞君親舉玉趾，將辱于敝邑，使下臣犒執事。」<span class="zhu">不敢斥尊，托言來犒執事之臣。○辭令婉轉。</span>齊侯曰：「魯人恐乎？」對曰：「小人恐矣，君子則否。」<span class="zhu">小人、君子，以無識、有識言。○說恐不得，說不恐又不得，分作君子、小人說，奇妙。</span>齊侯曰：「室如縣<span class="zhu">同懸。</span>罄，野無青草，何恃而不恐？」<span class="zhu">縣，繫也。罄，《國語》作“磬”。謂府藏空虛，如懸磬然。青草，蔬食也。時夏四月，今之二月，百物未成。故言在內而府藏空虛，在野而蔬食不備，魯之所恃者何在？而不恐乎？</span>對曰：「恃先王之命。<span class="zhu">先王，成王也。○一句喝出，辭氣正大。</span>昔周公、<span class="zhu">魯祖。</span>大<span class="zhu">泰。</span>公，<span class="zhu">齊祖。</span>股肱周室，夾輔成王。成王勞<span class="zhu">去聲。</span>之，而賜之盟，<span class="zhu">提出二國之祖，轉到王命，論有根據。</span>曰：『世世子孫無相害也。』<span class="zhu">此句是先王之命。</span>載在盟府，太師職之。<span class="zhu">太師，司盟之官。職，主也。○加此二句，見王命凜凜至今。</span>桓公是以糾合諸侯，而謀其不協，彌縫其闕，而匡救其災，昭舊職也。<span class="zhu">闋，失業。災，難也。彌縫、匡救，所以謀其不協。若此者，蓋欲昭明太公夾輔之舊職也。○“是以”字，緊承上王命來。三“其”字，皆指魯而言。</span>及君卽位，<span class="zhu">先之以桓公，疾接“及君卽位”，妙。</span>諸侯之望曰：『其率桓之功！』<span class="zhu">諸侯之望君，咸曰：“其能率循桓公彌縫、匡救之功。”○不獨寫魯，通寫諸侯，妙。</span>我敝邑用不敢保聚，曰：『豈其嗣世九年，而棄命廢職？其若先君何？<span class="zhu">我敝邑用是不敢聚衆保守，咸曰：“豈其嗣桓公世方及九年，而遽棄王命，廢舊職，其若先君太公，桓公何？”○二十五字，作一氣讀。“曰”者，心口相商之詞。蓋用反語收上王命、舊職二層，宕逸。</span>君必不然。』<span class="zhu">正轉一句，緊陗。</span>恃此以不恐。」<span class="zhu">直收到“君子則否”句。○三“恃”字，呼應。</span>
</p>
<p class="calibre5">
	齊侯乃還。<span class="zhu">齊侯更不下一語，妙。</span>
</p>
<p class="kindle-cn-para-left">
	篇首「受命于展禽」一語，包括到底。蓋展喜應對之詞，雖取給于臨時，而其援王命，稱祖宗大旨，總是受命于展禽者。大義凜然之中，亦復委婉動聽。齊侯無從措口，乘興而來，敗興而返。所謂子猷山陰之棹，何必見戴也。真奇妙之文。
</p>
</div>
</body>
</html>