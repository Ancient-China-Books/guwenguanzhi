<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>醉翁亭記歐陽修</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uJjPjqXpOgxMweKdDvaDZKB">
<div class="chapter" id="chapter">
<h1 class="juan">歐陽修</h1>
<h2 class="title">醉翁亭記</h2>
<hr/><p class="calibre5">
環滁<span class="zhu">【除、】</span>皆山也。<span class="zhu">【滁、州名、在淮東。 ○一也字、領起下文許多也字。】</span>其西南諸峯、林壑尤美。<span class="zhu">【從山單出西南諸峯。】</span>望之蔚<span class="zhu">【畏、】</span>然而深秀者、瑯琊也。<span class="zhu">【從諸峯單出瑯琊。】</span>山行六七里、漸聞水聲潺潺、<span class="zhu">【殘、】</span>而瀉出於兩峯之間者、釀<span class="zhu">【娘去聲、】</span>泉也。<span class="zhu">【從山出泉。】</span>峯回路轉、有亭翼然、臨於泉上者、醉翁亭也。<span class="zhu">【從泉出亭。】</span>作亭者誰、山之僧智仙也。<span class="zhu">【出作亭之人。】</span>名之者誰、太守自謂也。<span class="zhu">【出名亭之人、法只應云太守也。又加自謂二字、因有下注故耳。】</span>太守與客來飲於此、飲少輒醉、而年又最高、故自號曰醉翁也。<span class="zhu">【接手自注名亭之意、注醉一句、注翁一句、妙。】</span>醉翁之意不在酒、在乎山水之間也。山水之樂、得之心而寓之酒也。<span class="zhu">【接手又自破名亭之意。一句不在酒、一句亦在酒、妙。】</span>若夫日出而林霏開、<span class="zhu">【明。】</span>雲歸而巖穴暝、<span class="zhu">【晦。】</span>晦明變化者、山間之朝暮也。<span class="zhu">【記亭之朝暮。】</span>野芳發而幽香、<span class="zhu">【春。】</span>佳木秀而繁陰、<span class="zhu">【夏。】</span>風霜高潔、<span class="zhu">【秋。】</span>水落而石出者、<span class="zhu">【冬。】</span>山間之四時也。<span class="zhu">【記亭之四時。】</span>朝而往、暮而歸。四時之景不同、而樂亦無窮也。<span class="zhu">【又總收朝暮四時、申出樂字、起下文數樂字。】</span>至於<span class="zhu">【二字、貫下段。】</span>負者歌於塗、行者休於樹、前者呼、後者應、傴<span class="zhu">【於上聲、】</span>僂<span class="zhu">【樓、】</span>提攜、<span class="zhu">【傴僂、不伸也。】</span>往來而不絕者、滁人遊也。臨溪而漁、溪深而魚肥。釀泉爲酒、泉香而酒洌。<span class="zhu">【洌、清潔也。】</span>山肴野蔌、<span class="zhu">【速、 ○菜謂之蔌。】</span>雜然而前陳者、太守宴也。<span class="zhu">【先記滁人遊、次記太守宴、妙。】</span>宴酣之樂、非絲非竹。<span class="zhu">【二句、貫下段。】</span>射者中、<span class="zhu">【投壺。】</span>奕者勝。<span class="zhu">【圍棋。】</span>觥<span class="zhu">【肱、】</span>籌交錯、<span class="zhu">【觥、謂爵。籌、所以記罰。】</span>起坐而諠譁者、衆賓懽也。蒼顏白髮、頹乎其中者、太守醉也。<span class="zhu">【記衆賓自懽、太守自醉、妙。】</span>已而<span class="zhu">【二字、貫下段。】</span>夕陽在山、人影散亂、太守歸而賓客從也。<span class="zhu">【歸時景。】</span>樹林陰翳、鳴聲上下、遊人去而禽鳥樂也。<span class="zhu">【歸後景。 ○記太守去、賓客亦去、滁人亦去。忽又添出禽鳥之樂來、下便借勢一路捲轉去、設想甚奇。】</span>然而禽鳥知山林之樂、而不知人之樂。人知從太守遊而樂、而不知太守之樂其樂也。<span class="zhu">【刻劃四語、從前許多鋪張、俱有歸束。】</span>醉能同其樂、醒能述以文者、太守也。<span class="zhu">【結出作記。】</span>太守謂誰、廬陵歐陽修也。<span class="zhu">【結出作記姓名。】</span>
</p>
<p class="kindle-cn-para-left">【通篇共用二十個也字、逐層脫卸、逐步頓跌、句句是記山水、卻句句是記亭、句句是記太守、似散非散、似排非排、文家之創調也。】
</p>
</div>
</body>
</html>