<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>箕子碑柳宗元</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uN8tMBEr2DBYJZA9NW4WJl6">

  <div class="chapter" id="chapter">

    <h1 class="juan">柳宗元</h1>

    <h2 class="title">箕子碑</h2>

    <hr/>

    <p class="calibre5">凡大人之道有三：一曰正蒙難<span class="zhu">去聲。</span>，二曰法授聖，三曰化及民<span class="zhu">蒙，犯也。正蒙難者，以正犯難也。○總提三柱立論。</span>。殷有仁人曰箕子，實具茲道，以立於世。故孔子述六經之旨，尤殷勤焉<span class="zhu">謂下《易》、《書》、《詩》所載是也。○出箕子。</span>。</p>

    <p class="calibre5">當紂之時，大道悖亂，天威之動不能戒，聖人之言無所用<span class="zhu">《書》:「今天動威。」○總起。</span>。進死以並命，誠仁矣，無益吾祀，故不為<span class="zhu">閣過比干。</span>；委身以存祀，誠仁矣，與<span class="zhu">預。</span>亡吾國，故不忍<span class="zhu">閣過微子。</span>。具是二道，有行之者矣<span class="zhu">將正寫箕子，先入此段，斡旋多少。</span>。是用保其明哲，與之俯仰，晦是謨範，辱於囚奴，昏而無邪，<img alt="" class="kindle-cn-inline-character1" src="../images/22.jpeg"/><span class="zhu">頹。</span>而不息。故在《易》曰：「箕子之明夷。」正蒙難也<span class="zhu">《詩》:「既明且哲，以保其身。」《書》:「囚奴正士。」正士，謂箕子也。《易·明夷卦》六五：「箕子之明夷。」夷，傷也。言六五以宗臣居暗地，近暗君，而能正其志，箕子之《象》也。○應前「一曰」。</span>。及天命既改，生人以正，乃出大法，用為聖師，周人得以序彝倫而立大典。故在《書》曰：「以箕子歸，作《洪範》。」法授聖也<span class="zhu">大法，謂《洪範》。洪，大也。範，法也。《書》:「天乃錫禹《洪範》九疇，彝倫攸敘。」《漢·志》曰：「禹治洪水，錫《洛書》，法而陳之，《洪範》是也。」《史記》：武王克殷，訪問箕子以天道，箕子以《洪範》陳之。蓋《洪範》發之於禹，箕子推衍增益，以成篇歟。○應前「二曰」。</span>。及封朝鮮，推道訓俗，惟德無陋，惟人無遠，用廣殷祀，俾夷為華，化及民也<span class="zhu">朝鮮，東夷地。《漢書·地理志》：箕子去之朝鮮，教其民以禮義、田蠶，民犯禁八條，其民終不相盜，無門戶之閉，婦人貞信不淫僻，其教民飲食以籩豆為可貴。此仁賢之化也。○應前「三曰」。</span>。率是大道，藂<span class="zhu">同「叢」。</span>於厥躬，天地變化，我得其正，其大人歟<span class="zhu">應前「大人」第一句。○首提作柱，以次分應，似正意，卻是客也。下一段寫出箕子意中事，是作者大旨。</span>？</p>

    <p class="calibre5">於虖<span class="zhu">同「嗚呼」。</span>！當其周時未至，殷祀未殄，比干已死，微子已去，向使紂惡未稔<span class="zhu">飪。</span>而自斃，武庚念亂以圖存，國無其人，誰與興理？是固人事之或然者也。然則先生隱忍而為此，其有志於斯乎<span class="zhu">忽然別起波浪，語極淋漓感慨，使人失聲長慟。</span>？</p>

    <p class="calibre5">唐某年，作廟汲郡，歲時致祀<span class="zhu">汲郡，紂故都，今為河南衛輝府。</span>。嘉先生獨列於《易·象》，作是頌雲<span class="zhu">頌不載。</span>。</p>

    <p class="kindle-cn-para-left">前立三柱，真如天外三峰，卓然峭峙。「於虖」以下，忽然換筆，一往更有深情。</p>

  </div>

</body>

</html>