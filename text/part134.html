<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>後廿九日覆上宰相書韓愈</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="u7vYDEXaCdrfJS7HYpX7WZE">

  <div class="chapter" id="chapter">

    <h1 class="juan">韓愈</h1>

    <h2 class="title">後廿九日覆上宰相書</h2>

    <hr/>

    <p class="calibre5">三月十六日，前鄉貢進士韓愈，謹再拜言相公閣<span class="zhu">蛤。</span>下。</p>

    <p class="calibre5">愈聞周公之為輔相，其急於見賢也，方一食三吐其哺<span class="zhu">步。</span>，方一沐三握其發<span class="zhu">周公戒伯禽曰：「我文王之子、武王之弟、今王之叔，我於天下亦不賤矣。然我一沐三握髮，一飯三吐哺，起以待士，猶恐失天下之賢人。」○述周公急於見賢，是一篇主意。</span>。當是時<span class="zhu">將當時劈空振起，為下「設使其時」一段作勢，為後「豈盡」一段伏案。</span>，天下之賢才皆已舉用，奸邪讒佞欺負之徒皆已除去，四海皆已無虞，九夷、八蠻之在荒服之外者皆已賓貢<span class="zhu">荒服去王畿益遠，以其荒野，故謂之荒服。要服外四面又各五百里也。《禹貢》:「五百里荒服。」</span>，天災時變、昆蟲草木之妖皆已銷息，天下之所謂禮、樂、刑、政教化之具皆已修理，風俗皆已敦厚，動植之物、風雨霜露之所霑被者皆已得宜，休徵嘉瑞、麟鳳龜龍之屬皆已備至<span class="zhu">《禮運》「麟、鳳、龜、龍，謂之四靈。」○此段連用九個「皆已」字，化作七樣句法。字有多少，句有長短，文有反順，起伏頓挫，如驚濤怒波。讀者但見其精神，不覺其重疊，此章法、句法也。</span>，而周公以聖人之才，憑叔父之親，其所輔理承化之功又盡章章如是<span class="zhu">一段就周公振勢。</span>。其所求進見之士，豈復有賢於周公者哉？不惟不賢於周公而已，豈復有賢於時百執事者哉？豈復有所計議、能補於周公之化者哉<span class="zhu">一段就賢士振勢。○前下九「皆已」字，此下三「豈復」字，專為下文打照。</span>？然而周公求之如此其急，惟恐耳目有所不聞見，思慮有所未及，以負成王託周公之意，不得於天下之心<span class="zhu">此一轉最有力。以上論周公之待士，反覆委曲。</span>。如周公之心，設使其時輔理承化之功未盡章章如是，而非聖人之才，而無叔父之親，則將不暇食與沐矣，豈特吐哺握髮為勤而止哉<span class="zhu">又推周公之心，反寫一筆。妙在虛字斡旋，將無作有，生煙波。</span>？維其如是，故於今頌成王之德，而稱周公之功不衰<span class="zhu">句已可住，而添「不衰」二字，奇陗。○正寫一筆，收完前一幅文字。凡作無數轉折，寫周公方畢。</span>。</p>

    <p class="calibre5">今閣下為輔相亦近耳<span class="zhu">方入正文，竟作兩對，運局甚奇。</span>。天下之賢才豈盡舉用？奸邪讒佞欺負之徒豈盡除去？四海豈盡無虞？九夷、八蠻之在荒服之外者豈盡賓貢？天災時變、昆蟲草木之妖豈盡銷息？天下之所謂禮、樂、刑、政教化之具豈盡修理？風俗豈盡敦厚？動植之物、風雨霜露之所霑被者豈盡得宜？休徵嘉瑞、麟鳳龜龍之屬豈盡備至<span class="zhu">此段連用九「豈盡」字，對上九「皆已」字，亦就當時振勢一段。</span>？其所求進見之士，雖不足以希望盛德，至比於百執事，豈盡出其下哉？其所稱說，豈盡無所補哉<span class="zhu">又添兩「豈盡」字，即上三「豈復有哉」變文耳，亦就賢士振勢一段。</span>？今雖不能如周公吐哺握髮，亦宜引而進之，察其所以而去就之，不宜默默而已也<span class="zhu">至此方盡言攻擊。○說閣下畢，下始入自覆上書意。</span>。</p>

    <p class="calibre5">愈之待命，四十餘日矣。書再上，而志不得通。足三及門，而閽<span class="zhu">昏。</span>人辭焉<span class="zhu">閽人，守門隸。</span>。惟其昏愚，不知逃遁，故復有周公之說焉<span class="zhu">挽周公一句。</span>。閣下其亦察之<span class="zhu">以前是論相之道，以後是論士之情。</span>。古之士三月不仕則相吊，故出疆必載質。然所以重於自進者，以其於周不可則去之魯，於魯不可則去之齊，於齊不可則去之宋，之鄭，之秦，之楚也<span class="zhu">猶言故不必覆上書也。</span>。今天下一君，四海一國，舍乎此則夷狄矣，去父母之邦矣<span class="zhu">書安得不復上？</span>。故士之行道者，不得於朝，則山林而已矣。山林者，士之所獨善自養，而不憂天下者之所能安也。如有憂天下之心，則不能矣<span class="zhu">書安得不復上？○此段以古道自處，節節佔地步，文章絕妙。</span>。故愈每自進而不知愧焉，書亟<span class="zhu">器。</span>上，足數<span class="zhu">朔。</span>及門，而不知止焉<span class="zhu">上用四「矣」字，其勢急。此用二「焉」字，其勢緩。如擺佈陣勢，操縱如法。文章家所謂虛字上斡旋也。其兩「不知」字，歸結自身上，與上「不知逃遁」相應。最妙。</span>。寧獨如此而已，惴惴焉惟不得出大賢之門下是懼<span class="zhu">又一轉生姿，以大賢之門，打照周公。</span>。亦惟少垂察焉。瀆冒威尊，惶恐無已。愈再拜。</p>

    <p class="kindle-cn-para-left">通篇將周公與時相兩兩作對照。只用一、二虛字，斡旋成文。直言無諱，而不犯嫌忌。末述再三上書之故，曲曲迴護自己。氣傑神旺，骨勁格高，足稱絕唱。</p>

  </div>

</body>

</html>