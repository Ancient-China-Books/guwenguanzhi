<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>五代史伶官傳序歐陽修</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uX87Wk36L9I5GMid8Dxmgj2">

  <div class="chapter" id="chapter">

    <h1 class="juan">歐陽修</h1>

    <h2 class="title">五代史伶官傳序</h2>

    <hr/>

    <p class="calibre5">嗚呼！盛衰之理，雖曰天命，豈非人事哉！原莊宗之所以得天下，與其所以失之者，可以知之矣<span class="zhu">莊宗，姓朱耶，名存勗，先世事唐，賜姓李。父克用，以平黃巢功，封晉王。至存勗，滅樑自立，號後唐。○先作總挈。「盛」、「衰」、「得」、「失」四字，是一篇關鍵。</span>。</p>

    <p class="calibre5">世言晉王之將終也，以三矢賜莊宗而告之曰：「樑，吾仇也<span class="zhu">朱溫從黃巢為盜，既而降唐，拜為宣武軍節度使，踢名全忠，未幾，進封樑王，竟移唐祚。</span>；燕王，吾所立<span class="zhu">燕王姓劉，名守光，晉王嘗推為尚父。守光曰：「我作河北天子，誰能禁我！」遂稱帝。</span>；契<span class="zhu">乞。</span>丹與吾約為兄弟，而皆背晉以歸樑<span class="zhu">契丹耶律阿保機帥眾入寇，晉王與之連和，約為兄弟。既歸而背盟，更附於樑。</span>。此三者，吾遺恨也。與爾三矢，爾其無忘乃父之志！」莊宗受而藏之於廟。其後用兵，則遣從事以一少牢告廟<span class="zhu">羊曰少牢。</span>，請其矢，盛<span class="zhu">平聲。</span>以錦囊，負而前驅，及凱旋而納之<span class="zhu">凱，軍勝之樂。○以上敘事。</span>。</p>

    <p class="calibre5">方其系燕父子以組<span class="zhu">守光父仁恭。周德威伐燕，守光曰：「俟晉王至聽命。」晉王至而擒之。</span>，函樑君臣之首<span class="zhu">晉兵入樑，樑主友貞謂皇甫麟曰：「李氏吾世仇，理難降之。卿可斷吾首。」麟遂泣弒樑主，因自殺。函，以木匣盛其首也。</span>，入於太廟，還矢先王，而告以成功，其意氣之盛，可謂壯哉<span class="zhu">一段揚。</span>！及仇讎已滅，天下已定，一夫夜呼，亂者四應，倉皇東出，未見賊而士卒離散，君臣相顧，不知所歸，至於誓天斷髮，泣下沾襟，何其衰也<span class="zhu">一段抑。</span>！豈得之難而失之易歟？抑本其成敗之跡，而皆自於人歟<span class="zhu">復作虛神，宕出正意，應繳人事。</span>？</p>

    <p class="calibre5">《書》曰：「滿招損，謙得益。」憂勞可以興國，逸豫可以亡身，自然之理也<span class="zhu">引《書》作斷，應篇首「理」字。</span>。故方其盛也，舉天下之豪傑，莫能與之爭<span class="zhu">又一段揚，仍用「方其」字，妙。</span>；及其衰也，數十伶人困之，而身死國滅，為天下笑<span class="zhu">伶人，樂工也。莊宗善音律，或時自傅粉墨，與優人共戲於庭。後為伶人郭從謙所弒。○又一段抑，仍用「及其」字，妙。</span>。夫禍患常積於忽微，而智勇多困於所溺，豈獨伶人也哉<span class="zhu">結出正意，慨想獨遠。</span>！</p>

    <p class="kindle-cn-para-left">起手一提，已括全篇之意。次一段敘事，中、後只是兩揚兩抑。低昂反覆，感慨淋漓，直可與史遷相為頡頏。</p>

  </div>

</body>

</html>