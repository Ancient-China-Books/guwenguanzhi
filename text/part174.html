<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>豐樂亭記歐陽修</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uwen6qNl3CxFqRMJTlTijgA">

  <div class="chapter" id="chapter">

    <h1 class="juan">歐陽修</h1>

    <h2 class="title">豐樂亭記</h2>

    <hr/>

    <p class="calibre5">修既治滁<span class="zhu">除。</span>之明年<span class="zhu">滁，滁州，在淮東。時公守是州。</span>，夏，始飲滁水而甘<span class="zhu">始飲而甘，明初至滁未暇知水甘也。只此句，意極含蓄。</span>。問諸滁人，得於州南百步之近<span class="zhu">出其處。</span>。其上則豐山聳然而特立<span class="zhu">陪一上。</span>，下則幽谷窈然而深藏<span class="zhu">陪一下。</span>，中有清泉滃<span class="zhu">翁上聲。</span>然而仰出<span class="zhu">出泉。</span>。俯仰左右，顧而樂之<span class="zhu">再陪左右。</span>，於是疏泉鑿石，闢地以為亭，而與滁人往遊其間<span class="zhu">出亭。○以上敘亭之景，當滁之勝。末帶「與滁人」句，為下文發論張本。</span>。</p>

    <p class="calibre5">滁於五代干戈之際，用武之地也<span class="zhu">五代，樑、唐、晉、漢、周也。○議論忽開一篇結構。</span>。昔太祖皇帝<span class="zhu">趙匡胤。</span>嘗以周師破李景<span class="zhu">南唐。</span>兵十五萬於清流山下，生擒其將皇甫暉、姚鳳於滁東門之外，遂以平滁<span class="zhu">周主柴世宗徵淮南，唐人恐，皇甫暉、姚鳳退保清流關，關在滁州西南，世宗命匡胤突陣而入，暉等走入滁，生擒之。○此滁所為用武之地，不能豐樂，以起下文。</span>。修嘗考其山川，按其圖記，升高以望清流之關，欲求暉、鳳就擒之所，而故老皆無在者，蓋天下之平久矣<span class="zhu">就平滁想出天下之平，一往深情，是龍門得意之筆。</span>。自唐失其政，海內分裂，豪傑並起而爭，所在為敵國者，何可勝<span class="zhu">升。</span>數<span class="zhu">上聲。○宕開一筆，不獨說滁也。</span>？及宋受天命，聖人出而四海一。向之憑恃險阻，剗<span class="zhu">產。</span>削消磨，百年之間，漠然徒見山高而水清。欲問其事，而遺老盡矣<span class="zhu">再疊一筆，虛神不盡。</span>。今滁<span class="zhu">單接「今滁」。</span>介江淮之間，舟車商賈、四方賓客之所不至，民生不見外事而安於畎畝衣食，以樂生送死。而孰知上之功德，休養生息，涵煦<span class="zhu">許。</span>於百年之深也<span class="zhu">歸重上之功德，是為「豐樂」之所由來。凡作數層跌宕，方落到此句。文致生動不迫。</span>。</p>

    <p class="calibre5">修之來此，樂其地僻而事簡，又愛其俗之安閒<span class="zhu">應「舟車商賈」數句。</span>。既得斯泉于山谷之間，乃日與滁人仰而望山，俯而聽泉，掇幽芳<span class="zhu">春。</span>而蔭喬木<span class="zhu">夏。</span>，風霜冰雪，刻露清秀<span class="zhu">峭刻呈露，清爽秀出。○秋冬。</span>，四時之景無不可愛。又幸其民樂其歲物之豐成，而喜與予遊也<span class="zhu">點出題面，應轉「與滁人往遊」句。</span>。因為本其山川，道其風俗之美，使民知所以安此豐年之樂者，幸生無事之時也<span class="zhu">結出作記意，應轉「休養生息」句。</span>。</p>

    <p class="calibre5">夫宣上恩德，以與民共樂，刺史之事也。遂書以名其亭焉<span class="zhu">收極端莊鄭重。妙絕。</span>。</p>

    <p class="kindle-cn-para-left">作記遊文，卻歸到大宋功德休養生息所致，立言何等闊大！其俯仰今昔，感慨系之，又增無數煙波。較之柳州諸記，是為過之。</p>

  </div>

</body>

</html>