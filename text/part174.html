<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>豐樂亭記歐陽修</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uwen6qNl3CxFqRMJTlTijgA">
<div class="chapter" id="chapter">
<h1 class="juan">歐陽修</h1>
<h2 class="title">豐樂亭記</h2>
<hr/><p class="calibre5">
修旣治滁<span class="zhu">除、</span>之明年夏、<span class="zhu">滁、滁州、在淮東。時公守是州。</span>始飲滁水而甘。<span class="zhu">始飲而甘、明初至滁、未暇知水甘也。只此句、意極含蓄。</span>問諸滁人、得於州南百步之近。<span class="zhu">出其處。</span>其上則豐山、聳然而特立。<span class="zhu">陪一上。</span>下則幽谷、窈然而深藏。<span class="zhu">陪一下。</span>中有清泉、滃<span class="zhu">翁上聲、</span>然而仰出。<span class="zhu">出泉。</span>俯仰左右、顧而樂之。<span class="zhu">再陪左右。</span>於是疏泉鑿石、闢地以爲亭、而與滁人往遊其間。<span class="zhu">出亭。 ○以上敍亭之景、當滁之勝。末帶與滁人句、爲下文發論張本。</span>滁於五代干戈之際、用武之地也。<span class="zhu">五代、梁、唐、晉、漢、周也。 ○議論忽開，一篇結構。</span>昔太祖皇帝、<span class="zhu">趙匡胤。</span>嘗以周師破李景<span class="zhu">南唐。</span>兵十五萬於清流山下、生擒其將皇甫暉、姚鳳於滁東門之外、遂以平滁。<span class="zhu">周主柴世宗征淮南、唐人恐、皇甫暉、姚鳳、退保清流關、關在滁州西南、世宗命匡胤突陣而入、暉等走入滁、生擒之。 ○此滁所爲用武之地、不能豐樂、以起下文。</span>修嘗考其山川、按其圖記。升高以望清流之關、欲求暉鳳就擒之所。而故老皆無在者、蓋天下之平久矣。<span class="zhu">就平滁想出天下之平、一往深情、是龍門得意之筆。</span>自唐失其政、海內分裂、豪傑並起而爭。所在爲敵國者、何可勝<span class="zhu">升、</span>數。<span class="zhu">上聲、 ○宕開一筆、不獨說滁也。</span>及宋受天命、聖人出而四海一。嚮之憑恃險阻、剗<span class="zhu">產、</span>削消磨。百年之間、漠然徒見山高而水清。欲問其事、而遺老盡矣。<span class="zhu">再疊一筆、虛神不盡。</span>今滁<span class="zhu">單接今滁。</span>介江淮之間、舟車商賈、四方賓客之所不至。民生不見外事、而安於畎畝衣食、以樂生送死。而孰知上之功德、休養生息、涵煦<span class="zhu">許、</span>於百年之深也。<span class="zhu">歸重上之功德、是爲豐樂之所由來。凡作數層跌宕、方落到此句。文致生動不迫。</span>修之來此、樂其地僻而事簡、又愛其俗之安閒。<span class="zhu">應舟車商賈數句。</span>旣得斯泉於山谷之間、乃日與滁人仰而望山、俯而聽泉。掇幽芳<span class="zhu">春。</span>而蔭喬木、<span class="zhu">夏。</span>風霜冰雪、刻露清秀。<span class="zhu">峭刻呈露、清爽秀出。 ○秋冬。</span>四時之景、無不可愛。又幸其民樂其歲物之豐成、而喜與予遊也。<span class="zhu">點出題面、應轉與滁人往遊句。</span>因爲本其山川、道其風俗之美。使民知所以安此豐年之樂者、幸生無事之時也。<span class="zhu">結出作記意、應轉休養生息句。</span>夫宣上恩德、以與民共樂、刺史之事也。遂書以名其亭焉。<span class="zhu">收極端莊鄭重。妙絕。</span>
</p>
<p class="kindle-cn-para-left">作記遊文、卻歸到大宋功德休養生息所致、立言何等闊大。其俯仰今昔、感慨係之、又增無數烟波。較之柳州諸記、是爲過之。
</p>
</div>
</body>
</html>