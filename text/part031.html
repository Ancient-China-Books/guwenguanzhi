<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>晏子不死君難左傳·襄公二十五年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="VF2I0-32d3d1ac1f0840919359b481161d7773">

  <div class="chapter" id="chapter">

    <h1 class="juan">左傳·襄公二十五年</h1>

    <h2 class="title">晏子不死君難</h2>

    <hr/>

    <p class="calibre5">崔武子<span class="zhu">崔杼。</span>見棠姜而美之，遂取<span class="zhu">同「娶」。</span>之<span class="zhu">棠姜，齊棠公之妻也。棠公死，崔杼往吊，見而美之，遂娶之。</span>。莊公通焉<span class="zhu">齊莊公與之私通。</span>，崔子弒之<span class="zhu">死於淫亂。</span>。</p>

    <p class="calibre5">晏子立於崔氏之門外<span class="zhu">莊公死於崔杼之家。其門未啟，故晏子立於其門外。</span>，其人<span class="zhu">晏子左右。</span>曰：「死乎<span class="zhu">為君死難。</span>? 」曰：「獨吾君也乎哉，吾死也<span class="zhu">君不獨我之君，我何為獨死？</span>? 」曰：「行乎<span class="zhu">棄國而奔。</span>? 」曰：「吾罪也乎哉，吾亡也<span class="zhu">君死非我之罪，我何為逃亡。</span>? 」曰：「歸乎<span class="zhu">既不死難，又不出奔，則當歸家，何必立於此地？</span>? 」曰：「君死，安歸<span class="zhu">臣以君為天，君死將安歸？○死、亡既不必，歸又不可，於此可覘賢者立身。</span>？君民者，豈以陵民？社稷是主。臣君者，豈為<span class="zhu">去聲。</span>其口實，社稷是養<span class="zhu">陵，居其上也。口實，祿也。養，奉也。君不徒居民上，臣不徒求祿，皆為社禝。○「社稷」與「己」字對看。是立言之旨。</span>。故君為社稷死，則死之；為社稷亡，則亡之。若為己死，而為己亡，非其私暱<span class="zhu">銀入聲。</span>，誰敢任<span class="zhu">平聲。</span>之<span class="zhu">己，指淫亂之事。私暱，嬖倖之臣、同君為惡者。「敢」字妙。言雖欲死亡，限於義也。○從社稷立論，案斷如山，不可移易。</span>？且人有君而弒之<span class="zhu">人，謂崔子。人有君，便見非社稷主也，妙。</span>，吾焉得死之？而焉得亡之？將庸何歸<span class="zhu">收上死、亡、歸三段。</span>? 」門啟而入<span class="zhu">崔子啟門，而晏子入。</span>，枕屍股而哭<span class="zhu">以公屍枕己股而哭之。</span>。興<span class="zhu">既哭而興。</span>，三踴<span class="zhu">勇。</span>而出<span class="zhu">踴，跳也。哀痛之至，故三踴乃出。○寫晏子盡禮。</span>。人謂崔子：「必殺之！」崔子曰：「民之望也，舍<span class="zhu">捨。</span>之，得民<span class="zhu">狡甚。</span>。」</p>

    <p class="kindle-cn-para-left">起手死、亡、歸三層疊下，無數煙波，只欲逼出「社稷」兩字也。注眼看著「社稷」兩字，君臣死生之際，乃有定案。</p>

  </div>

</body>

</html>