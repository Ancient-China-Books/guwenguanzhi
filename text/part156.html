<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>小石城山記柳宗元</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uUF4j7gY8svghkzrY2V3B2B">
<div class="chapter" id="chapter">
<h1 class="juan">柳宗元</h1>
<h2 class="title">小石城山記</h2>
<hr/><p class="calibre5">
自西山道口徑北、踰黃茅嶺而下、有二道。<span class="zhu">【故寫二道。】</span>其一西出、尋之無所得。<span class="zhu">【閣起一道。】</span>其一少北而東、不過四十丈。土斷而川分、有積石橫當其垠。<span class="zhu">【銀、】</span>其上爲睥<span class="zhu">【譬、】</span>睨、<span class="zhu">【詣、】</span>梁欐<span class="zhu">【例、】</span>之形。<span class="zhu">【垠、崖也。睥睨、城上女垣也。梁欐、屋棟也。山以小石城名者以此。】</span>其旁出堡<span class="zhu">【堡、】</span>塢、<span class="zhu">【烏上聲、】</span>有若門焉。窺之正黑。<span class="zhu">【堡、小城也。塢、水障也。】</span>投以小石、洞然有水聲。其響之激越、良久乃已。<span class="zhu">【此不是寫水。只極寫窺之正黑四字。】</span>環之可上、望甚遠。<span class="zhu">【其旁可以窺深、其上可以望遠。】</span>無土壤而生嘉樹美箭、益奇而堅。其疏數<span class="zhu">【促、】</span>偃仰、類智者所施設也。<span class="zhu">【無土壤三字、妙。類智者所施教一句、生下有無一段。】</span>噫、吾疑造物者之有無久矣。<span class="zhu">【宕筆。】</span>及是愈以爲誠有。<span class="zhu">【疑其有。】</span>又怪其不爲之於中州、而列是夷狄。更千百年不得一售其伎、是固勞而無用。神者儻不宜如是、則其果無乎。<span class="zhu">【疑其無。】</span>或曰、以慰夫賢而辱於此者。或曰其氣之靈、不爲偉人、而獨爲是物。故楚之南、少人而多石。<span class="zhu">【借兩或曰、錯落自說胸中憤懣、隨筆蓬勃。】</span>是二者、余未信之。<span class="zhu">【不說煞、妙。】</span>
</p>
<p class="kindle-cn-para-left">【借石之瑰瑋、以吐胸中之氣。柳州諸記、奇趣逸情、引人以深。而此篇議論、尤爲崛出。】
</p>
</div>
</body>
</html>