<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>楚歸晉知罃左傳·成公三年</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="QMFO0-32d3d1ac1f0840919359b481161d7773">
<div class="chapter" id="chapter">
<h1 class="juan">左傳·成公三年</h1>
<h2 class="title">楚歸晉知罃</h2>
<hr/><p class="calibre5">晉人歸楚公子穀臣與連尹襄老之尸於楚、以求知<span class="zhu">去聲、</span>罃。<span class="zhu">英、 ○宣公十二年、晉楚戰于邲、楚囚知罃。知莊子射楚連尹襄老、載其尸、射公子穀臣、囚之、以二者還。莊子、知罃父也。至是晉歸二者于楚、以贖知罃。</span>於是荀首佐中軍矣、故楚人許之。<span class="zhu">荀首、卽知莊子、是時爲晉中軍佐、楚人畏其權要、故許歸其子。</span>王送知罃曰、子其怨我乎。<span class="zhu">指久留于楚言。</span>對曰、二國治戎、臣不才、不勝<span class="zhu">升、</span>其任、以爲俘<span class="zhu">孚、</span>馘。<span class="zhu">國、 ○俘䤋、軍所虜獲者。係其人曰俘、截左耳曰䤋。</span>執事不以釁<span class="zhu">欣去聲、</span>鼓、使歸卽戮、君之惠也。<span class="zhu">以血塗鼓曰釁鼓、言楚不殺我而以其血塗鼓。卽、就也。</span>臣實不才、又誰敢怨。<span class="zhu">作自責語、撇開怨字、妙。</span>王曰、然則德我乎。<span class="zhu">指許歸于晉言。</span>對曰、二國圖其社稷、而求紓其民。<span class="zhu">晉楚皆爲社稷之謀、而欲紓緩其民。</span>各懲其忿、以相宥也。<span class="zhu">各懲戒前日戰爭之忿、以相赦宥。</span>兩釋纍囚、以成其好。<span class="zhu">去聲、○纍、係也。晉釋穀臣之囚、楚釋知罃之囚、以成其和好。</span>二國有好、臣不與<span class="zhu">去聲、</span>及、其誰敢德。<span class="zhu">作與己不相干語、撇開德字。妙。</span>王曰、子歸、何以報我。<span class="zhu">問得有意。</span>對曰、臣不任<span class="zhu">平聲、</span>受怨、君亦不任受德、無怨無德、不知所報。<span class="zhu">言我未嘗有怨于君、君亦未嘗有德于我、有怨則報怨、有德則報德、我無怨而君無德、故不知所報也。 ○臣怨君德、分貼得好。不知二字、更妙。</span>王曰、雖然、必告不穀。<span class="zhu">不穀、諸侯謙稱。言雖是如此、必告我以相報之事。 ○共王一團興致、被知罃說得雪淡、無可奈何、又作此問。</span>對曰、以君之靈、纍臣得歸骨於晉、寡君之以爲戮、死且不朽。<span class="zhu">身雖死、而楚君之私恩、不朽腐也。 ○客意、一層。</span>若從君惠而免之、以賜君之外臣首、首其請於寡君、而以戮於宗、亦死且不朽。<span class="zhu">稱于異國曰外臣。首、荀首也。宗、荀氏之宗也。 ○客意、二層。 ○此雖二客意、然顯見晉之國法森然、家法森然。</span>若不獲命、<span class="zhu">若君不許戮。 ○轉入正意。</span>而使嗣宗職、<span class="zhu">使繼祖宗之職。</span>次及於事、<span class="zhu">以次及于軍旅之事。</span>而帥<span class="zhu">率、</span>偏師以修封疆、<span class="zhu">其父爲上軍佐、故曰帥偏師。修、治也。</span>雖遇執事、其弗敢違。<span class="zhu">雖遇楚之將帥、亦不敢違避。 ○一敢字、應上二敢字。</span>其竭力致死、無有二心、以盡臣禮、所以報也。<span class="zhu">忠晉卽以報楚。妙。</span>王曰、晉未可與爭。重爲之禮而歸之。<span class="zhu">收煞得好。</span></p>
<p class="kindle-cn-para-left">玩篇首于是荀首佐中軍矣、故楚人許之二語、便見楚有不得不許之意。德我報我、全是捉官路、當私情也。楚王句句逼入、知罃句句撇開。末一段所對非所問、尤匪夷所思。</p>
</div>
</body>
</html>