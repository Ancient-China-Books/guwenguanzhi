<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>管晏列傳史記</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uPu8NHbakwDHY5T3z37t557">

  <div class="chapter" id="chapter">

    <h1 class="juan">史記</h1>

    <h2 class="title">管晏列傳</h2>

    <hr/>

    <p class="calibre5">管仲夷吾者，潁上人也<span class="zhu">潁水，出陽城。今有潁上縣。</span>。少時常與鮑叔牙<span class="zhu">齊大夫。</span>遊，鮑叔知其賢<span class="zhu">一篇以鮑叔事作主，故先點鮑叔。</span>。管仲貧困，常欺鮑叔<span class="zhu">即下分財多自與之類也。</span>，鮑叔終善遇之，不以為言<span class="zhu">千古良友。</span>。已而鮑叔事齊公子小白，管仲事公子糾。及小白立為桓公，公子糾死，管仲囚焉。鮑叔遂進管仲<span class="zhu">齊襄公無道，鮑叔牙奉公子小白奔莒。及無知弒襄公，管夷吾、召忽奉公子糾奔魯，魯人納之。未克而小白入，是為桓公。使魯殺子糾而請管、召。召忽死之，管仲請囚，鮑叔牙言於桓公，以為相。</span>。管仲既用，任政於齊，齊桓公以霸，九合諸侯，一匡天下，管仲之謀也<span class="zhu">管仲一生事業，只數語略寫。</span>。</p>

    <p class="calibre5">管仲曰<span class="zhu">即述仲語作敘事。</span>:「吾始困時，嘗與鮑叔賈，分財利多自與，鮑叔不以我為貪，知我貧也<span class="zhu">此一事最易知，然知者絕少。</span>。吾嘗為鮑叔謀事而更窮困，鮑叔不以我為愚，知時有利不利也。吾嘗三仕三見逐於君，鮑叔不以我為不肖，知我不遭時也<span class="zhu">即時之不利。</span>。吾嘗三戰三走，鮑叔不以我為怯，知我有老母也。公子糾敗，召忽死之，吾幽囚受辱，鮑叔不以我為無恥，知我不羞小節而恥功名不顯於天下也<span class="zhu">此四事最難知，唯良友深知之。○忽排五段，前實事既略，此虛事獨詳，前以緊節勝，此以排語佳，相間成文。</span>。生我者父母，知我者鮑子也<span class="zhu">總收「知我」字。句中有淚。</span>。」</p>

    <p class="calibre5">鮑叔既進管仲<span class="zhu">間接。</span>，以身下之，子孫世祿於齊，有封邑者十餘世<span class="zhu">十餘世是言鮑叔，《索隱》指管仲。</span>，常為名大夫。天下不多管仲之賢而多鮑叔能知人也<span class="zhu">以讚語作結，了鮑叔案。</span>。</p>

    <p class="calibre5">管仲既任政相齊<span class="zhu">間接。一匡、九合，前已總序，此又另出一頭，重提再序，局法縱橫，無所不可。</span>，以區區之齊在海濱，通貨積財，富國強兵，與俗同好惡<span class="zhu">此句是管仲治齊之綱。一「同」字，生下六個「因」字。</span>。故其稱曰<span class="zhu">是夷吾著書，所稱《管子》者，今舉其大略也。</span>:「倉廩實而知禮節，衣食足而知榮辱，上服度則六親固<span class="zhu">上服度，上之服御物有制度。六親，父、母、兄、弟、妻、子也。固，安也。</span>。」「四維不張，國乃滅亡<span class="zhu">四維，禮、義、廉、恥也。</span>。」「下令如流水之源，令順民心。」故論卑而易行。俗之所欲，因而予之；俗之所否，因而去之。其為政也，善因禍而為福，轉敗而為功<span class="zhu">二句，得管仲之骨髓。</span>。貴輕重，慎權衡<span class="zhu">輕重，謂錢也。《管子》有《輕重》篇。○一部《管子》，收盡數行。「因禍為福」二句，又生下三段。</span>。桓公實怒少姬，南襲蔡<span class="zhu">桓公與蔡姬戲船中，蔡姬習水蕩公，公怒，歸蔡姬而弗絕，蔡人嫁之，因伐蔡。</span>，管仲因而伐楚，責包茅不入貢於周室。桓公實北征山戎<span class="zhu">山戎伐燕，桓公救燕，遂伐山戎。</span>，而管仲因而令燕修召公之政。於柯之會，桓公欲背曹沫<span class="zhu">妹。</span>之約，管仲因而信之<span class="zhu">桓公與魯會柯而盟，曹沫以匕首劫桓公於壇上，曰：「反魯之侵地。」桓公許之。已而欲無與魯地而殺曹沫，管仲以為倍信，遂與曹沫三敗所亡地於魯。</span>，諸侯由是歸齊<span class="zhu">此皆一匡、九合中事，又提三段另序，俱不實寫。</span>。故曰：「知與之為取，政之寶也<span class="zhu">又即以《管子》語結之，繳完上節。</span>。」</p>

    <p class="calibre5">管仲富擬於公室，有三歸、反坫，齊人不以為侈。管仲卒，齊國遵其政，常強於諸侯<span class="zhu">收完「任政相齊」一段，即帶下作晏子過文。</span>。</p>

    <p class="calibre5">後百餘年而有晏子焉<span class="zhu">由上接下，蟬聯蛇蛻。</span>。</p>

    <p class="calibre5">晏平仲嬰者，萊之夷維人也<span class="zhu">萊，今東萊地。</span>。事齊靈公、莊公、景公，以節儉力行重於齊<span class="zhu">「節儉力行」四字，括盡晏子。</span>。既相齊，食不重肉，妾不衣帛<span class="zhu">與管仲三歸、反坫對。</span>。其在朝，君語及之，即危言；語不及之，即危行。國有道，即順命<span class="zhu">謂直道行也。</span>；無道，即衡命<span class="zhu">謂權衡量度而行也。○二十五字，作八句、四節、兩對，雋永包括。</span>。以此三世<span class="zhu">靈、莊、景。</span>顯名於諸侯<span class="zhu">晏子一生事業，亦只數語，約略虛寫，與管仲一樣。</span>。</p>

    <p class="calibre5">越石父賢，在縲紲中。晏子出，遭之途，解左驂贖之，載歸。弗謝，入閨，久之。越石父請絕<span class="zhu">賢者固不可測。</span>。晏子戄<span class="zhu">學。</span>然，攝衣冠謝曰：「嬰雖不仁，免子於厄，何子求絕之速也？」石父曰：「不然。吾聞君子詘於不知己而信<span class="zhu">同「伸」。</span>於知己者<span class="zhu">一句案。</span>。方吾在縲紲中，彼不知我也。夫子既已感寤而贖我，是知己；知己而無禮，固不如在縲紲之中<span class="zhu">前以知己論管仲，此以知己論晏子，是史公著意點綴聯合處。</span>。」晏子於是延入為上客。</p>

    <p class="calibre5">晏子為齊相，出，其御之妻從門間而<img alt="" class="kindle-cn-inline-character1" src="../images/21.jpeg"/>其夫。其夫為相御，擁大蓋，策駟馬，意氣揚揚，甚自得也<span class="zhu">描盡情狀，呼之欲出。</span>。既而歸，其妻請去<span class="zhu">奇婦人。○亦先作一縱，石父請絕，御妻請去，作一樣寫。</span>。夫問其故，妻曰：「晏子長不滿六尺，身相齊國，名顯諸侯。今者妾觀其出，志念深矣，常有以自下者<span class="zhu">看人入細。</span>。今子長八尺，乃為人僕御，然子之意自以為足，妾是以求去也。」其後夫自抑損<span class="zhu">亦奇。</span>。晏子怪而問之<span class="zhu">寫出有心人。</span>，御以實對。晏子薦以為大夫。</p>

    <p class="calibre5">太史公曰：吾讀管氏《牧民》、《山高》、《乘馬》、《輕重》、《九府》<span class="zhu">皆管仲著書篇名。</span>，及《晏子春秋》<span class="zhu">《晏子春秋》七篇。</span>，詳哉其言之也<span class="zhu">因二子書已詳言，故史公傳以略勝。</span>。既見其著書，欲觀其行事，故次其傳。至其書，世多有之，是以不論，論其軼事<span class="zhu">表明作兩傳之旨。先總說，下乃分。</span>。管仲世所謂賢臣，然孔子小之。豈以為周道衰微，桓公既賢，而不勉之至王，乃稱霸哉<span class="zhu">貶駁處，意渾融。</span>？語曰「將順其美，匡救其惡，故上下能相親也<span class="zhu">三句出《孝經·事君》章。言君有美惡，臣將順而匡救之，故君臣能相親協，即傳中所謂「因而伐楚」、「因而令燕修召公之政」、「因而信之」之類是也。</span>。」豈管仲之謂乎<span class="zhu">極抑揚之致。</span>？方晏子伏莊公屍哭之，成禮然後去<span class="zhu">崔杼弒莊公，晏嬰入，枕莊公屍股而哭之，成禮而出。○補傳所未及。</span>，豈所謂「見義不為，無勇」者邪<span class="zhu">晏子之不討崔氏，權不足也，然亦非克亂之才，故史公以無勇責之。</span>？至其諫說，犯君之顏<span class="zhu">即傳中所謂「危言」、「危行」、「順命」、「衡命」是也。</span>，此所謂「進思盡忠，退思補過」者哉<span class="zhu">「進思盡忠」八字，亦出《孝經·事君》章。○極贊晏子。</span>！假令晏子而在，餘雖為之執鞭，所忻慕焉<span class="zhu">執鞭暗用御者事。史公以李陵故被刑，漢法腐刑許贖，而生平交遊故舊無能如晏子解左驂贖石父者，自傷不遇斯人，故作此憤激之詞耳。</span>。</p>

    <p class="kindle-cn-para-left">《伯夷傳》，忠孝兄弟之倫備矣。《管晏傳》，於朋友三致意焉。管仲用齊，由叔牙以進，所重在叔牙，故傳中深美叔牙。越石與其御，皆非晏子之友，而延為上客，薦為大夫，所難在晏子，故贊中忻慕晏子。通篇無一實筆，純以清空一氣運旋。覺《伯夷傳》猶有意為文，不若此篇天然成妙。</p>

  </div>

</body>

</html>