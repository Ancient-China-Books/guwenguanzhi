<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>高祖功臣侯年表史記</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="udbanGrqMnbrgnfXhLqiqEA">
<div class="chapter" id="chapter">
<h1 class="juan">史記</h1>
<h2 class="title">高祖功臣侯年表</h2>
<hr/><p class="calibre5">
太史公曰、古者人臣功有五品、以德立宗廟定社稷曰勳、以言曰勞、用力曰功、明其等曰伐、<span class="zhu">【同閥、】</span>積日曰閱。<span class="zhu">【明其等、謂明其功之差等。伐、積功也。積日、計其任事之久。閱、經歷也。 ○先立一案。】</span>封爵之誓曰、使河如帶、泰山若厲、<span class="zhu">【同礪、】</span>國以永寧、爰及苗裔。<span class="zhu">【異、 ○帶、衣帶也。厲、砥石也。苗裔、遠嗣也。言使河山至若帶厲、國猶未絕、蓋欲使功臣傳祚無窮也。】</span>始未嘗不欲固其根本、而枝葉稍陵夷衰微也。<span class="zhu">【所謂靡不有初、鮮克有終也、自古已然。先爲一歎。 ○始未嘗不欲固其根本、承上封爵之誓意、枝葉稍陵夷衰微、起下子孫驕溢亡國意。】</span>余讀高祖侯功臣、察其首封、所以失之者、<span class="zhu">【察其始封、與所以失侯者。 ○申固其根本陵夷衰微二句。】</span>曰異哉所聞。<span class="zhu">【異哉所聞、正反上一段。言根本不固、不待枝葉已陵夷衰微也。又爲一歎。】</span>書曰、協和萬國、遷于夏商、或數千歲。<span class="zhu">【萬國、乃堯以前所封者。】</span>蓋周封八百、幽厲之後、見於春秋。尚書有唐虞之侯伯、歷三代千有餘載、自全以蕃<span class="zhu">【藩、】</span>衛天子、豈非篤于仁義奉上法哉。<span class="zhu">【篤仁義、奉上法、是自全要著。 ○又引一案。自古皆然、而漢獨不然、頂異哉所聞也。三歎。】</span>漢興、功臣受封者百有餘人、天下初定、故大城名都、散亡戶口、可得而數者十二三、<span class="zhu">【纔有十分之二三。】</span>是以大侯不過萬家、小者五六百戶。<span class="zhu">【昔日之衰。】</span>後數世、民咸歸鄉里、戶益息、<span class="zhu">【息、蕃庶也。】</span>蕭<span class="zhu">【何。】</span>曹<span class="zhu">【參。】</span>絳<span class="zhu">【勃。】</span>灌<span class="zhu">【嬰。】</span>之屬、或至四萬、小侯自倍、富厚如之。<span class="zhu">【今日之盛。】</span>子孫驕溢、忘其先、淫嬖、<span class="zhu">【作辟、】</span>至太初、<span class="zhu">【太初、武帝年號。】</span>百年之間、見<span class="zhu">【現、】</span>侯五、<span class="zhu">【見在爲侯者、僅五人。】</span>餘皆坐法、隕命亡國、耗<span class="zhu">【毛、】</span>矣。<span class="zhu">【耗、盡也。 ○因盛而衰。】</span>罔<span class="zhu">【同網、】</span>亦少密焉、<span class="zhu">【罔、禁網也。 ○冷句帶諷。】</span>然皆身無兢兢於當世之禁云。<span class="zhu">【仍歸到不能自全上。 ○兩句、與上篤于仁義奉上法句相對。上篤仁義則無罔少密之苛、下篤仁義而奉上法、則能兢兢當世之禁、而不坐法亡國。兩句兩轉、作兩層疊。四歎。】</span>居今之世、<span class="zhu">【漢。】</span>志古之道、<span class="zhu">【夏、商、周。】</span>所以自鏡也、未必盡同。<span class="zhu">【鏡、鑑也。居今志古、所以自鑑得失、而時勢變遷、亦不必今人盡同乎古。 ○一總、便推開、爲本朝誅滅功臣回護一番。】</span>帝王者、各殊禮而異務、要以成功爲統紀、豈可緄<span class="zhu">【魂、】</span>乎。<span class="zhu">【緄、縫而合之也。言從來帝王原各不同、要以成一代之功爲綱紀、豈可合而強同之乎。 ○此正是居今志古、以漢與前代相提而論也。】</span>觀所以得尊寵、及所以廢辱、<span class="zhu">【應察其首封、所以失之二句。】</span>亦當世得失之林也、何必舊聞。<span class="zhu">【應異哉所聞句。 ○此則單指漢諸侯也。五歎。】</span>於是謹其終始、表見其文、頗有所不盡本末、著其明、疑者闕之。後有君子、欲推而列之、得以覽焉。<span class="zhu">【結出所以作表之意。表者、表明其事也。】</span>
</p>
<p class="kindle-cn-para-left">【通篇全以慨歎作致、而層層回互、步步照顧、節節頓挫。如龍之一體、鱗鬣爪甲而已、而其中多少屈伸變化、卽龍亦有不能自知者。此所以爲神物也。】
</p>





</div>
</body>
</html>