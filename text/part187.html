<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>晁錯論蘇軾</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uF3VueUyEvMYFIqeQcZhSz3">

  <div class="chapter" id="chapter">

    <h1 class="juan">蘇軾</h1>

    <h2 class="title">晁錯論</h2>

    <hr/>

    <p class="calibre5">天下之患，最不可為者，名為治平無事，而其實有不測之憂<span class="zhu">暗說景帝時諸侯強大。</span>。坐觀其變，而不為之所，則恐至於不可救<span class="zhu">開。</span>。起而強為之，則天下狃<span class="zhu">鈕。</span>於治平之安，而不吾信<span class="zhu">狃，習也。○闔。暗說晁錯建言削諸侯。</span>。惟仁人君子豪傑之士，為能出身為天下犯大難，以求成大功<span class="zhu">三句為一篇關鍵。</span>。此固非勉強期月之間，而苟以求名之所能也<span class="zhu">暗說晁錯非其倫。○一段是冒。</span>。天下治平<span class="zhu">暗說景帝時。</span>，無故而發大難之端<span class="zhu">暗說削七國。</span>。吾發之，吾能收之，然後有辭於天下<span class="zhu">所謂出身犯難。</span>。事至而循循焉欲去之<span class="zhu">暗說錯居守。</span>，使他人任其責<span class="zhu">暗說使天子將。</span>。則天下之禍，必集於我<span class="zhu">暗說誅錯。○一段是承。○以上兩段，攝盡通篇大意。</span>。</p>

    <p class="calibre5">昔者晁<span class="zhu">潮。</span>錯盡忠為漢，謀弱山東之諸侯。山東諸侯並起，以誅錯為名。而天子不之察，以錯為之說<span class="zhu">景帝三年，晁錯患七國強大，請削諸侯郡縣。吳王濞、膠西王卬、膠東王雄渠、菑川王賢、濟南王闢光、楚王戊、趙王遂，合兵反。罪狀晁錯，欲共誅之。帝與錯議出軍事，錯欲令上自將，而身居守。袁盎素與錯有隙，因言唯斬錯可以謝諸侯，帝遂斬錯東市。○入事。</span>。天下悲錯之以忠而受禍，不知錯有以取之也<span class="zhu">一句斷定，全篇俱發此句。</span>。</p>

    <p class="calibre5">古之立大事者，不惟有超世之才，亦必有堅忍不拔之志<span class="zhu">惟堅忍不拔，故能從容收功。伏下「徐」字，反照下「驟」字。</span>。昔禹之治水，鑿龍門，決大河，而放之海。方其功之未成也，蓋亦有潰<span class="zhu">會。</span>冒衝突可畏之患，惟能前知其當然，事至不懼而徐為之圖，是以得至於成功<span class="zhu">借禹作證，為立論之根。</span>。夫以七國之強，而驟削之<span class="zhu">不能「徐為之圖」。</span>，其為變豈足怪哉<span class="zhu">不能「前知其當然」。</span>？錯不於此時捐其身，為天下當大難之衝而制吳、楚之命，乃為自全之計，欲使天子自將而己居守<span class="zhu">一句指出晁錯破綻。通篇從此發議。</span>。且夫發七國之難者誰乎<span class="zhu">緊喝一句。</span>？己欲求其名<span class="zhu">應前「求名」。</span>，安所逃其患<span class="zhu">應前「禍」字。</span>？以自將之至危，與居守之至安，己為難首，擇其至安，而遺天子以其至危，此忠臣義士所以憤怨而不平者也<span class="zhu">斷盡晁錯，與袁盎何與耶？</span>。當此之時，雖無袁盎，亦未免於禍<span class="zhu">承上遞下。</span>。何者？己欲居守，而使人主自將，以情而言，天子固已難之矣，而重違其議，是以袁盎之說得行於其間<span class="zhu">正見受禍皆錯自取。</span>。使吳、楚反，錯以身任其危，日夜淬<span class="zhu">翠。</span>礪<span class="zhu">火入水為淬。礪，磨也。</span>，東向而待之，使不至於累其君，則天子將恃之以為無恐。雖有百盎，可得而間哉<span class="zhu">此段是代為錯計，作正意收住。</span>？</p>

    <p class="calibre5">嗟夫！世之君子欲求非常之功，則無務為自全之計<span class="zhu">又喚醒。</span>。使錯自將而討吳、楚，未必無功<span class="zhu">到底只責其不自將，收足「出身犯難」意。</span>。惟其欲自固其身，而天子不悅，奸臣得以乘其隙。錯之所以自全者，乃其所以自禍歟<span class="zhu">收上「錯有以取之」句。</span>！</p>

    <p class="kindle-cn-para-left">此篇先立冒頭，然後入事，又是一格。晁錯之死，人多嘆息，然未有說出被殺之由者。東坡之論，發前人所未發，有寫錯罪狀處，有代錯畫策處，有為錯致惜處，英雄失足，千古興嗟。任大事者，尚其思堅忍不拔之義哉！</p>

  </div>

</body>

</html>