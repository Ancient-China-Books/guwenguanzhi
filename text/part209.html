<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>送天台陳庭學序宋濂</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uKDl8ZO9ZYqx9ARdf9lcqTC">
<div class="chapter" id="chapter">
<h1 class="juan">宋濂</h1>
<h2 class="title">送天台陳庭學序</h2>
<hr/>
<p class="calibre5">西南山水，惟川蜀最奇<span class="zhu">提一句，作一篇之冒。</span>。然去中州萬里，陸有劍閣棧<span class="zhu">殘上聲。</span>道之險<span class="zhu">一難。</span>，水有瞿唐灩<span class="zhu">衍。</span>澦<span class="zhu">預。</span>之虞<span class="zhu">二難。</span>。跨馬行，則竹間山高者，累旬日不見其巔際，臨上而俯視，絕壑萬仞，杳莫測其所窮，肝膽為之<span class="lcx_zhu">悼</span><span class="zhu">迢上聲。</span>慄<span class="zhu">陸行之難。</span>。水行，則江石悍利，波惡渦<span class="zhu">窩。</span>詭，舟一失勢尺寸，輒糜碎土沉，下飽魚鱉<span class="zhu">水行之難。</span>。其難至如此<span class="zhu">總鎖一筆。</span>。故非仕有力者，不可以遊；非材有文者，縱遊無所得；非壯強者，多老死於其地<span class="zhu">極言遊歷之難，句句伏下案。</span>。嗜奇之士恨焉<span class="zhu">應「奇」字，頓住。</span>。</p>
<p class="calibre5">天台陳君庭學，能為詩<span class="zhu">材有文。</span>，由中書左司掾<span class="zhu">硯。○掾官屬。</span>，屢從大將北征，有勞，擢四川都指揮司照磨<span class="zhu">仕有力。</span>，由水道至成都。成都，川蜀之要地，揚子云、司馬相如、諸葛武侯<span class="zhu">皆成都人。</span>之所居，英雄俊傑戰攻駐守之跡，詩人文士遊眺、飲射、賦詠、歌呼之所<span class="zhu">述成都人物形勝，思致勃勃。</span>，庭學無不歷覽<span class="zhu">無處不遊。</span>。既覽必發為詩，以紀其景物時世之變<span class="zhu">遊有所得。</span>，於是其詩益工<span class="zhu">挽「能為詩」一筆，遒緊。</span>。越三年，以例自免歸<span class="zhu">壯強不老死。</span>。會予於京師，其氣愈充，其語愈壯，其志意愈高，蓋得於山水之助者侈矣<span class="zhu">「山水」一應。</span>。</p>
<p class="calibre5">予甚自愧，方予少時，嘗有志於出遊天下，顧以學未成而不暇<span class="zhu">非材有文。</span>。及年壯可出，而四方兵起，無所投足<span class="zhu">非仕有力。</span>。逮今聖主興而宇內定，極海之際，合為一家，而予齒益加耄矣<span class="zhu">非壯強。</span>。欲如庭學之遊，尚可得乎<span class="zhu">收轉庭學一句，下又推開。</span>？</p>
<p class="calibre5">然吾聞古之賢士，若顏回、原憲，皆坐守陋室，蓬蒿沒戶，而志意常充然，有若囊括於天地者，此其故何也？得無有出於山水之外者乎<span class="zhu">勘進一層，「山水」再應。</span>？庭學其試歸而求焉？苟有所得，則以告予，予將不一愧而已也<span class="zhu">應「愧」字結。</span>。</p>
<p class="kindle-cn-para-left">先敘遊蜀之難，引起庭學之能遊，是正文。繼敘己之不能遊，與前作反襯。末更推進一步。起伏應合，如峰迴路轉，真神明變化之筆。</p>
<p class="lcx_jiao">二〇二二年五月二十七日  一校完成</p>
</div>
</body>
</html>