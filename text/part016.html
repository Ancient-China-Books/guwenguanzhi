<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>陰飴甥對秦伯左傳·僖公十五年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="G6PI0-32d3d1ac1f0840919359b481161d7773">

  <div class="chapter" id="chapter">

    <h1 class="juan">左傳·僖公十五年</h1>

    <h2 class="title">陰飴甥對秦伯</h2>

    <hr/>

    <p class="calibre5">十月，晉陰飴甥<span class="zhu">即呂甥。</span>會秦伯<span class="zhu">穆公。</span>，盟於王城<span class="zhu">王城，秦地。秦許晉平之後，晉惠使卻乞召呂甥迎己，故會秦伯盟於此。</span>。</p>

    <p class="calibre5">秦伯曰：「晉國和乎？」對曰：「不和<span class="zhu">「不和」二字，對得駭人。</span>。小人恥失其君，而悼喪<span class="zhu">去聲。</span>其親，不憚徵繕以立圉<span class="zhu">語。</span>也，曰：「必報仇，寧事戎狄<span class="zhu">小人，在下之人也。君，指惠公。親，謂死於戰者。徵繕，徵賦治兵也。圉，惠公太子名。言小人恥其君為秦所執，痛其親為秦所殺，不憚徵賦治兵以立太子，曰必報秦之仇，寧事戎狄而與之共圖也。</span>。」君子愛其君而知其罪，不憚徵繕以待秦命，曰：「必報德，有死無二<span class="zhu">君子，在上之人也。言君子愛其君，而知晉國之有罪，不憚徵賦治兵，以待秦歸晉君之命，曰必報秦之德，惟有死而無二心也。○初讀「不和」二字，只謂盡露其短，今說出「不和」之故來，始知正炫其長。兩邊一樣加「不憚徵繕」四字，是制縛秦伯要著。</span>。」以此不和<span class="zhu">又用「不和」二字作一束。筆法嚴整。</span>。」秦伯曰：「國謂君何<span class="zhu">或死，或歸。</span>? 」對曰：「小人戚，謂之不免；君子恕，以為必歸<span class="zhu">小人不知事理，徒為憂戚，以為秦必害其君；君子以己之心度人之心，以為秦必歸其君也。</span>。小人曰：「我毒秦，秦豈歸君<span class="zhu">毒秦，謂晉背施閉糴，毒害秦國也。○所以可戚。</span>。」君子曰：「我知罪矣，秦必歸君<span class="zhu">所以為恕。○即承上君子、小人說來。雙開雙合，章法極整，又極變。</span>。貳而執之，服而舍<span class="zhu">捨。</span>之<span class="zhu">晉有貳心，而秦執之。晉既知罪，而秦舍之。</span>，德莫厚焉，刑莫威焉<span class="zhu">舍之，則秦之德莫厚於此；執之，則秦之刑莫威於此。</span>。服者懷德，貳者畏刑<span class="zhu">服秦者，懷秦之德；貳秦者，畏秦之刑。</span>，此一役也，秦可以霸<span class="zhu">秦歸晉君之役，使諸侯懷德畏刑，可以成霸業也。</span>。納而不定<span class="zhu">若秦初納晉君，今執之而不安定其位。</span>，廢而不立<span class="zhu">秦既執晉君，今不歸而使之復立為君。</span>，以德為怨，秦不其然<span class="zhu">是秦始有德於晉，而今則變德為怨，秦豈肯為此。○前兩段並述君子、小人意中事，「貳而執之」以下單就君子意中，一反一正歆動他。</span>。'」秦伯曰：「是吾心也<span class="zhu">入其彀中。</span>。」改館晉侯，饋七牢焉<span class="zhu">牛、羊、豕各一為一牢。將歸之故加其禮焉。</span>。</p>

    <p class="kindle-cn-para-left">通篇作整對格，而反正開合，又復變幻無端。尤妙在借君子、小人之言，說我之意，到底自己不曾下一語。奇絕。</p>

  </div>

</body>

</html>