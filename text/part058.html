<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>公子重耳對秦客禮記·檀弓下</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="u7E7RngItoWMiKXl93eQ3g5">
<div class="chapter" id="chapter">
<h1 class="juan">禮記·檀弓下</h1>
<h2 class="title">公子重耳對秦客</h2>
<hr/><p class="calibre5">
晉獻公之喪、秦穆公使人弔公子重耳。<span class="zhu">【時重耳避難在狄、穆公使公子縶往弔之。】</span>且曰、<span class="zhu">【弔爲正禮、故以且曰起下辭。】</span>寡人聞之、亡國恆于斯、得國恆於斯。<span class="zhu">【斯、指此時而言。】</span>雖吾子儼然在憂服之中、喪<span class="zhu">【去聲、】</span>亦不可久也、時亦不可失也、孺子其圖之。<span class="zhu">【儼然、端靜持守之貌。喪、失位也。時、謂死生交代之際。勉其奔喪反國、以謀襲位。 ○是弔、是慰、亦是勸、情文婉切。】</span>以告舅犯。<span class="zhu">【入而告舅子犯。】</span>舅犯曰、孺子其辭焉。<span class="zhu">【辭其相勉反國謀襲之命。】</span>喪人無寶、仁親以爲寶。<span class="zhu">【失位去國之人、無以爲寶、惟仁愛思親、乃其寶也。】</span>父死之謂何、又因以爲利、而天下其孰能說<span class="zhu">【如字、】</span>之。<span class="zhu">【父死謂是何事、若乘此而謀得國、是以父死爲利。天下之人、孰能解說我爲無罪乎。 ○一片假仁假義、妝飾得好。】</span>孺子其辭焉。<span class="zhu">【複一句、丁寧無限。】</span>公子重耳對客曰、<span class="zhu">【出而答秦使者。】</span>君惠弔亡臣重耳、身喪父死、不得與<span class="zhu">【預、】</span>於哭泣之哀、以爲君憂。<span class="zhu">【謝其來弔。】</span>父死之謂何、或敢有他志、以辱君義。<span class="zhu">【他志、謂求位之志。辱君義者、辱君惠弔之意也。 ○意與上同、而文法更變。】</span>稽顙而不拜、哭而起、起而不私。<span class="zhu">【不私、不再與使者私言也。 ○舉動饒有經濟。】</span>子顯<span class="zhu">【作韅。 ○公子縶字。】</span>以致命於穆公。穆公曰、仁夫公子重耳。<span class="zhu">【仁夫二字、沉吟歎賞、心服之至。】</span>夫稽顙而不拜、則未爲後也、故不成拜。哭而起、則愛父也。起而不私、則遠<span class="zhu">【去聲、】</span>利也。<span class="zhu">【喪禮、先稽顙後拜、謂之成拜。乃爲後者所以謝弔禮之重。愛父、哀痛其父也。遠利、不以得國爲利、而遠之也。 ○從穆公口中解上三句、筆甚奇幻。】</span>
</p>
<p class="kindle-cn-para-left">【秦穆之言、雖若有納重耳之意、然亦安知不以此言試之。晉君臣險阻備歷、智深勇沉、故所對純是一團大道理、使秦伯不覺心折。英雄欺人、大率如此。】
</p>
</div>
</body>
</html>