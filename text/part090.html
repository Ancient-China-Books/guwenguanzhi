<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>貨殖列傳序史記</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uVURRgFQaNPdr6qAbBsURi6">
<div class="chapter" id="chapter">
<h1 class="juan">史記</h1>
<h2 class="title">貨殖列傳序</h2>
<hr/><p class="calibre5">
老子曰、至治之極、鄰國相望、雞狗之聲相聞、民各甘其食、美其服、安其俗、樂其業、至老死不相往來。<span class="zhu">【至治之世。不知有貨殖。】</span>必用此爲務、輓<span class="zhu">【同晚、】</span>近世塗民耳目、則幾無行矣。<span class="zhu">【言必用老子所說以爲務、而輓近之世、止知塗飾民之耳目、必不可行矣。 ○史公將伸己說、而先引老子之言破之。】</span>太史公曰、夫神農以前、吾不知已。<span class="zhu">【頂至治之極。】</span>至若詩書所述、虞夏以來、耳目欲極聲色之好、口欲窮芻豢<span class="zhu">【宦、】</span>之味、身安逸樂、而心誇矜勢能之榮、<span class="zhu">【謂勢所能至之榮也。 ○此欲富之根。】</span>使俗之漸<span class="zhu">【尖、】</span>民久矣、雖戶說以眇論、<span class="zhu">【微妙之論。】</span>終不能化。<span class="zhu">【民多嗜欲、則不能至治矣。】</span>故善者因之、其次利道之、其次教誨之、其次整齊之、最下者與之爭。<span class="zhu">【善者因之、是神農以前人。利道、是太公一流。教誨、整齊、是管仲一流。最下與爭、則武帝之鹽鐵平準矣。史公其多感慨乎。】</span>夫山西饒材竹榖纑<span class="zhu">【盧、】</span>旄玉石、<span class="zhu">【榖、楮也、皮可爲紙。纑、紵屬、可以爲布。旄、牛尾也。】</span>山東多魚鹽漆絲聲色、江南出枏<span class="zhu">【南、】</span>梓薑桂金錫連丹、沙犀瑇<span class="zhu">【代、】</span>瑁、<span class="zhu">【妹、】</span>珠璣齒革、<span class="zhu">【連、鉛之未鍊者。璣、珠之不圓者。】</span>龍門碣<span class="zhu">【傑、】</span>石北多馬牛羊旃裘筋角、<span class="zhu">【龍門、山名、在馮翊夏陽縣。碣石、近海山名、在冀北。】</span>銅鐵則千里往往山出棊置、<span class="zhu">【棊置、如圍棊之置、言處處皆有也。 ○忽變一倒句、妙。】</span>此其大較也。<span class="zhu">【方論貨殖之理、忽雜敍四方土產、筆勢奇矯。】</span>皆中國人民所喜好謠俗被服飲食奉生送死之具也。<span class="zhu">【長句。】</span>故待農而食之、虞而出之、工而成之、商而通之、<span class="zhu">【農虞工商、是貨殖之人、前後脈絡。】</span>此寧有政教發徵期會哉。<span class="zhu">【宕句有致。】</span>人各任其能、竭其力、以得所欲、故物賤之徵貴、貴之徵賤、<span class="zhu">【物賤極必貴、而貴極必賤、故賤者貴之徵、貴者賤之徵。 ○貨殖盡此二語、是一篇主意。】</span>各勸其業、樂其事、若水之趨下、日夜無休時、不召而自來、不求而民出之、豈非道之所符而自然之驗邪。<span class="zhu">【正見俗之漸民、而貨殖之不可已也。】</span>周書曰、農不出、則乏其食、工不出、則乏其事、商不出、則三寶絕、<span class="zhu">【三寶、謂珠玉金。】</span>虞不出、則財匱少、財匱少、而山澤不辟<span class="zhu">【同闢、】</span>矣、<span class="zhu">【農、工、虞、商、復點。】</span>此四者、民所衣食之原也。原大則饒、原小則鮮、上則富國、下則富家、<span class="zhu">【富國、富家、是通篇眼目。】</span>貧富之道、莫之奪予、而巧者有餘、拙者不足。<span class="zhu">【此段就上文一反、言貨殖亦非易事、存乎其人、以引起太公管仲等。】</span>故太公望封于營邱、<span class="zhu">【齊地。】</span>地潟<span class="zhu">【昔、】</span>鹵、<span class="zhu">【魯、 ○潟鹵、鹹地也。】</span>人民寡、於是太公勸其女功、極技巧、通魚鹽、則人物歸之、繈<span class="zhu">【同襁、】</span>至而輻湊、故齊冠帶衣履天下、海岱之間、斂袂而往朝焉。其後齊中衰、管子修之、<span class="zhu">【引太公管仲、以爲貨殖之祖。】</span>設輕重九府、<span class="zhu">【九府、蓋錢之府藏、論鑄錢之輕重、故云輕重九府。】</span>則桓公以霸、九合諸侯、一匡天下、而管氏亦有三歸、位在陪臣、富於列國之君、是以齊富彊至于威宣也。<span class="zhu">【太公管仲是富國。】</span>故曰、倉廩實而知禮節、衣食足而知榮辱。禮生於有而廢於無、故君子富、好行其德、小人富、以適其力、淵深而魚生之、山深而獸往之、人富而仁義附焉。富者得勢益彰、失勢則客無所之、以<span class="zhu">【同已、】</span>而不樂。<span class="zhu">【言失其富厚之勢、則客無所附而不樂。】</span>諺曰、千金之子、不死於市。此非空言也。<span class="zhu">【豔富羞貧、雖有激之語、然亦確論。】</span>故曰、天下熙熙、皆爲利來、<span class="zhu">【叶釐、】</span>天下壤壤、皆爲利往。<span class="zhu">【四句用韻、蓋古歌謠也。熙熙、和樂也。壤壤、和緩貌。】</span>夫千乘之主、萬家之侯、百室之君、尚猶患貧、而況匹夫編戶之民乎。<span class="zhu">【暗刺時事、語多感慨。】</span>
</p>
<p class="kindle-cn-para-left">【天下之利、本是有餘、何至于貧。貧始于患之一念、而弊極于爭之一途。故起處全寄想夫至治之風也。史公豈真豔貨殖者哉。千乘數句、蓋見天子之𣙜貨、列侯之酧金、而爲之一歎乎。】
</p>
</div>
</body>
</html>