<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>獲麟解韓愈</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uBSad6BqRnshTv5s3RaW4K7">

  <div class="chapter" id="chapter">

    <h1 class="juan">韓愈</h1>

    <h2 class="title">獲麟解</h2>

    <hr/>

    <p class="calibre5">麟之為靈，昭昭也<span class="zhu">麟，麇身、牛尾、馬蹄、一角，毛蟲之長，王者之瑞也。○先立一句，「靈」字伏「德」字。</span>。詠於《詩》，書於《春秋》，雜出於傳記百家之書，雖婦人小子皆知其為祥也<span class="zhu">《詩·麟之趾》。《春秋》魯哀公十三年「西狩獲麟」。傳記百家，謂史傳所記及諸子百家也。雖婦人小子皆知其為祥瑞，正見其昭昭處。○一轉。</span>。</p>

    <p class="calibre5">然麟之為物，不畜於家，不恆有於天下。其為形也不類，非若馬、牛、犬、豕、豺、狼、麋、鹿然。然則雖有麟，不可知其為麟也<span class="zhu">知其為祥，不可知其為麟，所以為靈。○二轉。</span>。角者，吾知其為牛；鬣<span class="zhu">獵。</span>者，吾知其為馬；犬、豕、豺、狼、麋、鹿，吾知其為犬、豕、豺、狼、麋、鹿；惟麟也不可知。不可知，則其謂之不祥也亦宜<span class="zhu">既不可知其為麟，則謂麟為不祥之物，亦無足怪。○三轉，起下「聖人必知麟」。</span>。雖然，麟之出，必有聖人在乎位，麟為聖人出也<span class="zhu">帝王之世，麟在郊藪。</span>。聖人者，必知麟。麟之果不為不祥也<span class="zhu">麟必待有知麟之聖人而後出，麟固無有謂其不祥者。○四轉。</span>。</p>

    <p class="calibre5">又曰：「麟之所以為麟者，以德不以形<span class="zhu">「以德」句，正與「為靈昭昭」句相應。「德」字，即「靈」字之意。惟德故靈也。</span>。若麟之出不待聖人，則謂之不祥也亦宜<span class="zhu">若出非其時，則失其所以為麟矣，何祥之有？○五轉。○上「不祥」，是天下不知麟也，非麟之咎也。此「不祥」，真麟之罪也，非天下之咎也。</span>。」</p>

    <p class="kindle-cn-para-left">此解與論龍、論馬，皆退之自喻有為之言，非有所指實也。文僅一百八十餘字，凡五轉，如游龍，如轆轤，變化不窮，真奇文也。</p>

  </div>

</body>

</html>