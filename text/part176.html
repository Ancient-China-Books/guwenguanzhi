<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>秋聲賦歐陽修</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uqfCqMIOpOtdVyA29l85zAH">

  <div class="chapter" id="chapter">

    <h1 class="juan">歐陽修</h1>

    <h2 class="title">秋聲賦</h2>

    <hr/>

    <p class="calibre5">歐陽子方夜讀書，聞有聲自西南來者<span class="zhu">先出「聲」字。</span>，悚然而聽之<span class="zhu">「聽」字，領起下文。</span>，曰：「異哉！」初淅瀝以瀟颯<span class="zhu">糝入聲。○含「風雨」句。</span>，忽奔騰而砰<span class="zhu">烹。</span>湃<span class="zhu">派。○含「波濤」句。</span>，如波濤夜驚<span class="zhu">一喻。</span>，風雨驟至<span class="zhu">二喻。</span>。其觸於物也，鏦鏦<span class="zhu">聰。</span>錚錚<span class="zhu">撐。</span>，金鐵皆鳴<span class="zhu">含「赴敵」數句。</span>；又如赴敵之兵，銜枚疾走，不聞號令，但聞人馬之行聲<span class="zhu">銜枚，所以止喧譁也。枚，形似箸，兩端有小繩，銜於口而繫於頭後，則不能言。○三喻，連下三喻，長短參差，虛狀秋聲，極意描寫。</span>。予謂童子：「此何聲也？汝出視之<span class="zhu">借「視」陪「聞」，作波。</span>。」童子曰：「星月皎潔，明河在天<span class="zhu">是方夜。</span>。四無人聲，聲在樹間<span class="zhu">是「視」，不是「聞」，妙。</span>。」</p>

    <p class="calibre5">予曰：「噫嘻，悲哉！此秋聲也，胡為乎來哉<span class="zhu">借童子語，翻出「秋聲」二字。先諮嗟，次怪嘆，領起全篇。</span>！蓋夫秋之為狀也，其色慘淡，煙霏雲斂<span class="zhu">其色，賓。</span>；其容清明，天高日晶<span class="zhu">精。○晶，光也。○其容，賓。</span>；其氣慄冽，砭<span class="zhu">邊。</span>人肌骨<span class="zhu">其氣，賓。</span>；其意蕭條，山川寂寥<span class="zhu">其意，賓。</span>。故其為聲也，悽悽切切，呼號奮發<span class="zhu">從其色、其容、其氣、其意，喚出其聲。</span>。豐草綠縟<span class="zhu">肉。</span>而爭茂，佳木蔥蘢而可悅<span class="zhu">二句未秋。</span>。草拂之而色變，木遭之而葉脫。其所以摧敗零落者，乃一氣之餘烈<span class="zhu">實寫秋聲已畢。</span>。</p>

    <p class="calibre5">「夫秋，刑官也<span class="zhu">司寇為秋官，掌刑。</span>，於時為陰<span class="zhu">以二氣言。</span>；又兵象也<span class="zhu">主肅殺。</span>，於行為金<span class="zhu">以五行言。</span>。是謂天地之義氣，常以肅殺而為心<span class="zhu">《鄉飲酒禮》雲：天地肅條，「此天地之義氣也」。</span>。天之於物，春生秋實<span class="zhu">「實」字，含「既老」、「過盛」意。</span>，故其在樂也，商聲主西方之音<span class="zhu">商聲，屬金，故主西方之音。</span>，夷則為七月之律<span class="zhu">夷則，七月律名。《月令》:「孟秋之月，……律中夷則。」</span>。商，傷也，物既老而悲傷；夷，戮也，物過盛而當殺<span class="zhu">注四句。○此段又細寫秋之為義，洗刷無餘。下乃從秋暢發悲哉意。</span>。</p>

    <p class="calibre5">「嗟夫！草木無情，有時飄零。人為動物，惟物之靈<span class="zhu">草木無情，而人有情。無情者，尚有時而飄零，況有情者乎？○四句起下數層，是作賦本意。</span>，百憂感其心，萬事勞其形，有動乎中，必搖其精<span class="zhu">人之秋，非一時也。</span>。而況思其力之所不及，憂其智之所不能<span class="zhu">人或有時非秋，而又欲故自尋秋也。</span>！宜其渥然丹者為槁木，黟<span class="zhu">衣。</span>然黑者為星星<span class="zhu">朱顏忽而變枯，黑髮忽而變白，猶草木之綠縟而色變，蔥蘢而葉脫也。</span>。奈何非金石之質，欲與草木而爭榮<span class="zhu">若欲任其憂思，必此身為金石而後可也。奈何非金非石，而欲與草木爭一日之榮乎？</span>？念誰為之戕賊，亦何恨乎秋聲<span class="zhu">念此槁木、星星，乃憂思所致，是自為戕賊耳，亦何恨乎天地自有之秋聲哉？○結出悲秋正旨。</span>? 」</p>

    <p class="calibre5">童子莫對，垂頭而睡。但聞四壁蟲聲唧唧，如助予之嘆息<span class="zhu">又於秋聲中添出一聲，作餘波。</span>。</p>

    <p class="kindle-cn-para-left">秋聲，無形者也。卻寫得形色宛然，變態百出。末歸於人之憂勞自少至老，猶物之受變自春而秋，凜乎悲秋之意溢於言表。結尾蟲聲唧唧，亦是從聲上發揮，絕妙點綴。</p>

  </div>

</body>

</html>