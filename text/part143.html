<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>送溫處士赴河陽軍序韓愈</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uCHrpfKGVzT2BiTqkZ7dvJ9">

  <div class="chapter" id="chapter">

    <h1 class="juan">韓愈</h1>

    <h2 class="title">送溫處士赴河陽軍序</h2>

    <hr/>

    <p class="calibre5">伯樂一過冀北之野，而馬群遂空<span class="zhu">伯樂，姓孫，名楊，古之善相馬者。○憑空作奇語起，下一難一解。</span>。夫冀北馬多天下，伯樂雖善知馬，安能空其群邪？解之者曰：吾所謂空，非無馬也，無良馬也。伯樂知馬，遇其良，輒取之，群無留良焉。苟無良，雖謂無馬，不為虛語矣<span class="zhu">已上以譬喻起。不獨為送溫，並送石亦連及。伯樂譬烏公，冀北譬東都，馬譬處士，良馬譬溫、石，凡四段。</span>。</p>

    <p class="calibre5">東都，固士大夫之冀北也<span class="zhu">一語，即從喻處渡下。</span>。恃才能深藏而不市者，洛之北涯曰石生<span class="zhu">連石。</span>，其南涯曰溫生<span class="zhu">出溫。</span>。大夫烏公以鈇鉞鎮河陽之三月，以石生為才，以禮為羅，羅而致之幕<span class="zhu">莫。</span>下<span class="zhu">幕，帷幕也。在旁曰帷，在上曰幕。軍旅無常居，曰幕府。○連石。</span>。未數月也，以溫生為才，於是以石生為媒，以禮為羅，又羅而致之幕下<span class="zhu">出溫生，自見所以連石之故。○「為羅」、「為媒」，字法新奇。</span>。東都雖信多才士，朝取一人焉，拔其尤；暮取一人焉，拔其尤<span class="zhu">所謂遇其良輒取之。</span>。自居守、河南尹以及百司之執事，與吾輩二縣之大夫<span class="zhu">居守，謂東都留守。二縣，謂東都郭下二邑，洛陽、河南也。</span>，政有所不通，事有所可疑，奚所諮而處焉<span class="zhu">寫空群，一。</span>？士大夫之去位而巷處者，誰與嬉遊<span class="zhu">寫空群，二。</span>？小子後生，於何考德而問業焉<span class="zhu">寫空群，三。</span>？縉紳之東西行過是都者，無所禮於其廬<span class="zhu">寫空群，四。○美處士在去後感慨中見之。妙。</span>。若是而稱曰：大夫烏公一鎮河陽，而東都處士之廬無人焉，豈不可也<span class="zhu">以烏公為士之伯樂，應首句意。</span>？</p>

    <p class="calibre5">夫南面而聽<span class="zhu">平聲。</span>天下，其所託重而恃力者惟相與將耳<span class="zhu">陪一相。</span>。相為天子得人於朝廷<span class="zhu">陪。</span>，將為天子得文武士於幕下<span class="zhu">正。</span>，求內外無治，不可得也<span class="zhu">此段推開一步，以歸美烏公，文氣始足。</span>。愈縻於茲<span class="zhu">縻，系也。時公為河南令。</span>，不能自引去，資二生以待老。今皆為有力者奪之，其何能無介然於懷邪<span class="zhu">本以致頌，反更生怨，絕妙文情。</span>？生既至，拜公于軍門，其為吾以前所稱，為天下賀<span class="zhu">應，「求內外無治」句。</span>；以後所稱，為吾致私怨於盡取也<span class="zhu">應「何能無介然」句。</span>。留守相公首為四韻詩歌其事，愈因推其意而序之。</p>

    <p class="kindle-cn-para-left">全篇無一語實說溫生之賢，而溫生已處處躍露。「若是而稱曰」數語，是結前半篇。「其為吾以前所稱」，是結後半篇。然「致私怨於盡取」句，直挽到篇首「空」字，收盡通章。</p>

  </div>

</body>

</html>