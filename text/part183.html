<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>刑賞忠厚之至論蘇軾</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uk2M3zabmuyJIxr6YFFY8DD">

  <div class="chapter" id="chapter">

    <h1 class="juan">蘇軾</h1>

    <h2 class="title">刑賞忠厚之至論</h2>

    <hr/>

    <p class="calibre5">堯、舜、禹、湯、文、武、成、康之際，何其愛民之深，憂民之切，而待天下以君子長者之道也<span class="zhu">正是忠厚處，一篇主意在此一句。○總冒以詠歎起，另是一種起法。</span>！有一善，從而賞之，又從而詠歌嗟嘆之，所以樂其始而勉其終；有一不善，從而罰之，又從而哀矜懲創之，所以棄其舊而開其新<span class="zhu">一意翻作兩層。</span>。故其吁俞之聲，歡休慘慼，見於虞、夏、商、周之書<span class="zhu">籲，嘆其不然之辭。俞，應許之辭也。○應上堯、舜、禹、湯、文、武、成、康，此言盛時之忠厚。</span>。成、康既沒，穆王立而周道始衰，然猶命其臣呂侯，而告之以祥刑<span class="zhu">《呂刑》:「告爾祥刑。」刑，凶器。而謂之祥者，刑期無刑，民協於中，其祥莫大焉。</span>。其言憂而不傷，威而不怒，慈愛而能斷，惻然有哀憐無辜之心，故孔子猶有取焉<span class="zhu">此言至衰世而忠厚猶存。</span>。</p>

    <p class="calibre5">傳曰：「賞疑從與，所以廣恩也。罰疑從去，所以慎刑也<span class="zhu">當賞而疑，則寧與之。當罰而疑，則寧不致罰。○就疑處見出忠厚來，篇中不出此意。</span>。」當堯之時，皋陶為士，將殺人，皋陶曰殺之三，堯曰宥之三。故天下畏皋陶執法之堅，而樂堯用刑之寬<span class="zhu">「皋陶曰」二句，諸主文不知其出處，及入謝，歐陽公問其出處，東坡笑曰：「想當然耳！」數公大笑。</span>。四嶽曰：「鯀可用。」堯曰：「不可。鯀方命圮<span class="zhu">痞。</span>族。」既而曰：「試之<span class="zhu">四嶽，官名。一人而總四嶽諸侯之事也。方命，逆命而不行也。圮族，猶言敗類也。</span>。」何堯之不聽皋陶之殺人，而從四嶽之用鯀也？然則聖人之意，蓋亦可見矣<span class="zhu">獨舉堯以為舜、禹、湯、文、武之例，刑賞忠厚意便躍然。</span>。《書》曰：「罪疑惟輕，功疑惟重。與其殺不辜，寧失不經<span class="zhu">罪可疑者，則從輕以罰之。功可疑者，則從重以賞之。法可以殺、可以無殺者，與其殺之而害彼之生，寧姑生之而自受失刑之責。</span>。」嗚呼！盡之矣<span class="zhu">引經頓住。下乃暢發題旨，得意疾書，如長江大河，一瀉千里。</span>。可以賞，可以無賞，賞之過乎仁；可以罰，可以無罰，罰之過乎義。過乎仁，不失為君子；過乎義，則流而入於忍人。故仁可過也，義不可過也<span class="zhu">至理快論。</span>。</p>

    <p class="calibre5">古者賞不以爵祿，刑不以刀鋸<span class="zhu">又振起。</span>。賞之以爵祿，是賞之道行於爵祿之所加，而不行於爵祿之所不加也；刑以刀鋸，是刑之威施於刀鋸之所及，而不施於刀鋸之所不及也<span class="zhu">又將刑賞振宕一番，下便一轉而入，快利無前。</span>。先王知天下之善不勝<span class="zhu">升。</span>賞，而爵祿不足以勸也；知天下之惡不勝刑，而刀鋸不足以裁也。是故疑則舉而歸之於仁<span class="zhu">到底不脫「疑」字。</span>，以君子長者之道待天下，使天下相率而歸於君子長者之道<span class="zhu">應前。</span>，故曰忠厚之至也<span class="zhu">一句點出。文氣已完。下作餘波。</span>。</p>

    <p class="calibre5">《詩》曰：「君子如祉<span class="zhu">恥。</span>，亂庶遄已。君子如怒，亂庶遄沮<span class="zhu">祉，喜也。遄，速也。</span>。」夫君子之已亂，豈有異術哉？制其喜怒，而無失乎仁而已矣。《春秋》之義，立法貴嚴而責人貴寬，因其褒貶之義以制賞罰，亦忠厚之至也<span class="zhu">引《詩》、引《春秋》，亦見同歸於忠厚，深著夫子作《春秋》之意，有得於堯、舜、禹、湯、文、武、成、康之心。</span>。</p>

    <p class="kindle-cn-para-left">此長公應試文也。只就本旨，從「疑」上全寫其忠厚之至。每段述事，而斷以婉言警語。天才燦然，自不可及。</p>

  </div>

</body>

</html>