<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>歸去來辭陶淵明</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="ubaqXL9ovp83yhDdAQyTMf8">
<div class="chapter" id="chapter">
<h1 class="juan">陶淵明</h1>
<h2 class="title">歸去來辭</h2>
<hr/><p class="calibre5">
歸去來兮、<span class="zhu">【淵明爲彭澤令、是時郡遣督郵至、吏白當束帶見之。淵明歎曰、我不能爲五斗米折腰向鄉里小兒、乃自解印綬。將歸田園、作此辭以明志。因而命篇曰歸去來、言去彭澤而來至家也。】</span>田園將蕪、<span class="zhu">【無、】</span>胡不歸。<span class="zhu">【蕪、謂草也。胡、猶何也。 ○自斷之詞。】</span>旣自以心爲形役、奚惆悵而獨悲。<span class="zhu">【心在求祿、則不能自主、反爲形體所役。此我自爲之、何所惆悵而獨爲悲乎。 ○自責之詞。】</span>悟已往之不諫、知來者之可追。實迷途其未遠、覺今是而昨非。<span class="zhu">【前此求祿之事、固不可諫。今乃辭官而歸、猶可追改。如人行迷路、猶尚未遠、可以早回。方知今日辭官之是、而昨日求祿之非也。 ○自悔之詞。 ○一起已寫盡歸去來之㫖。下乃從歸至家、逐段細寫之。】</span>舟搖搖以輕颺、風飄飄而吹衣。<span class="zhu">【行舟而歸。】</span>問征夫以前路、恨晨光之熹<span class="zhu">【熙、】</span>微。<span class="zhu">【熹微、光未明也。問前途之遠近、而恨晨光之未明、無由見路也。 ○一段離彼。】</span>乃瞻衡宇、載欣載奔。<span class="zhu">【衡宇、謂其所居衡門屋宇也。載、則也。欣奔、喜至家而速奔也。】</span>僮僕歡迎、稚子候門。<span class="zhu">【稚、小也。 ○一段到此。】</span>三徑就荒、松菊猶存。攜幼入室、有酒盈樽。<span class="zhu">【蔣詡、幽居開三徑、潛亦慕之。言久不行、已就荒蕪也。 ○一段有松、有菊、有幼、有室、有酒、有樽、所需裕如。】</span>引壺觴以自酌、眄庭柯以怡顏。倚南牕以寄傲、審容膝之易安。<span class="zhu">【柯、樹枝也。 ○一段室中樂事。】</span>園日涉以成趣、門雖設而常關。策扶老以流憩、<span class="zhu">【契、】</span>時矯首而遐觀。<span class="zhu">【田園之中、日日遊涉、自成佳趣。流憩、周流而憩息也。矯、舉也。 ○一段園中之樂。】</span>雲無心以出岫、<span class="zhu">【就、】</span>鳥倦飛而知還。景<span class="zhu">【同影、】</span>翳翳以將入、撫孤松而盤桓。<span class="zhu">【山有穴曰岫。翳翳、漸陰也。盤桓、不進也。 ○一段園中暮景。】</span>歸去來兮、請息交以絕游。世與我而相遺、復駕言兮焉<span class="zhu">【煙、】</span>求。<span class="zhu">【交游、指當路貴人。駕言、用詩駕言出遊句。 ○一段與世永絕。再言歸去來者、旣歸矣又不絕交遊、卽不如不歸之愈也。】</span>悅親戚之情話、樂琴書以消憂。農人告余以春及、將有事於西疇。<span class="zhu">【親戚、指鄉里故人。有事、謂耕作也。疇、田也。 ○一段插入田事。】</span>或命巾車、或棹孤舟。旣窈窕以尋壑、亦崎嶇而經邱。<span class="zhu">【巾車、有幕之車。窈窕、長深貌。壑、㵎水也。謂行船以尋之也。崎嶇、險也。駕車以涉之也。 ○一段遊行所歷。】</span>木欣欣以向榮、泉涓涓而始流。善萬物之得時、感吾生之行休。<span class="zhu">【欣欣、春色貌。涓涓、泉流貌。行休、謂昔行而今休也。 ○一段觸物興感。】</span>已矣乎、寓形宇內復幾時、曷不委心任去留、胡爲遑遑欲何之。<span class="zhu">【寓、寄也。委、棄也。言何不委棄常俗之心、任性去留也。遑遑、如有求而不得之意。 ○一段收盡歸去來一篇之㫖。】</span>富貴非吾願、帝鄉不可期。<span class="zhu">【帝鄉、仙都也。 ○二句言不欲爲官、亦不能爲仙、唯能如下文所云、得日過日、快然自足也。】</span>懷良辰以孤往、或植杖而耘耔。登東皋以舒嘯、臨清流而賦詩。聊乘化以歸盡、樂夫天命復奚疑。<span class="zhu">【東皋、營田之所。春事起東、故云東也。皋、田也。聊、且也。乘陰陽之化、以同歸于盡。樂天知命、夫復何疑。 ○樂夫天命一句、乃歸去來辭之根據。】</span>
</p>
<p class="kindle-cn-para-left">【公罷彭澤令、歸賦此辭、高風逸調、晉宋罕有其比。蓋心無一累、萬象俱空、田園足樂、真有實地受用處、非深于道者不能。】
</p>
</div>
</body>
</html>