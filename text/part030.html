<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>子產告范宣子輕幣左傳·襄公二十四年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="UGI00-32d3d1ac1f0840919359b481161d7773">

  <div class="chapter" id="chapter">

    <h1 class="juan">左傳·襄公二十四年</h1>

    <h2 class="title">子產告范宣子輕幣</h2>

    <hr/>

    <p class="calibre5">範宣子<span class="zhu">晉士匄。</span>為政<span class="zhu">將中軍，執國政。</span>，諸侯之幣重<span class="zhu">諸侯朝貢於晉者，其幣增重。幣，禮儀也。</span>，鄭人病之<span class="zhu">病，患也。</span>。</p>

    <p class="calibre5">二月，鄭伯<span class="zhu">簡公。</span>如晉。子產寓書於子西，以告宣子<span class="zhu">寓，寄也。子西相鄭伯如晉，故子產寄書與子西，以勸告宣子。</span>，曰：「子為晉國<span class="zhu">為晉執政。○只此四字，落筆便妙。</span>，四鄰諸侯<span class="zhu">牽引四鄰，妙。</span>不聞令德，而聞重幣<span class="zhu">不聞有善德，但聞增重諸侯之幣。○先提「令德」，引起「令名」。</span>，僑<span class="zhu">子產名。</span>也惑之。僑聞君子長<span class="zhu">掌。</span>國家者，非無賄<span class="zhu">毀。</span>之患，而無令名之難<span class="zhu">賄，財也。令名，善譽也。○「賄」字，從重幣推出。「令名」，從「令德」推出。○二句是一篇主意。</span>。夫諸侯之賄聚於公室，則諸侯貳<span class="zhu">斂諸國之財，而積聚於晉之公室，則諸侯離心於晉。</span>。若吾子賴之，則晉國貳<span class="zhu">若汝自利賴其財，而私入於己，則晉人離心於汝。</span>。諸侯貳，則晉國壞<span class="zhu">晉不能保國。</span>；晉國貳，則子之家壞<span class="zhu">汝不能保家。</span>，何沒沒也<span class="zhu">何其沉溺而不反也。</span>！將焉用賄<span class="zhu">賄之為禍如此，將安用之。○此段申「非無賄之患」句。</span>？夫令名，德之輿也<span class="zhu">有德者，必以令名為輿，始能遠及。</span>；德，國家之基也<span class="zhu">有國者，必以令德為基，始能自立。</span>。有基無壞<span class="zhu">有德以為基，故國家不壞。○一「壞」字，應上兩「壞」字。</span>，無亦是務乎<span class="zhu">無亦以是令名為先務乎！○從名轉德，從德轉國家，從國家轉無壞，筆筆轉，筆筆應。</span>！有德則樂<span class="zhu">洛。</span>，樂則能久<span class="zhu">務令名在有德，有德則樂與人同，而能久居其位。</span>。《詩》雲「樂只君子，邦家之基」，有令德也夫<span class="zhu">《小雅》之詩。言君子有德可樂，則能立國之基，使之長久。有令德之謂也夫！○引《詩》證德為國家之基。</span>! 「上帝臨女<span class="zhu">汝。</span>，無貳爾心」，有令名也夫<span class="zhu">《大雅》之詩。言上帝鑑臨武王之德，則下民無敢有離貳之心。有令各之謂也夫！○引《詩》證名為德之輿。一「貳」字，應上四「貳」字。○此段申「無令名之難」句。</span>！恕思以明德，則令名載而行之，是以遠至邇安<span class="zhu">以恕存心而自明其德，則自然有令名以為之輿，而載是德以行於世，所以遠者聞風而至，近者賴德而安，為國家之基也。○又合德與名，雙收一筆，遒緊。</span>。毋寧使人謂子「子實生我」，而謂「子浚我以生」乎<span class="zhu">毋寧，寧也。寧可使人議論吾子，以為子實能生養我民，而可謂子取民以自養乎？○以賄與令名二者比並言之，語絕波陗，又疊用三「子」字，尤有態。</span>？象有齒以焚其身，賄也<span class="zhu">焚，斃也。象因有齒以殺身，以齒之有賄故耳。○指「賄」字作結，仍收到重幣上。見有賄非但國壞家壞，而且身亦壞也。是危語，亦是冷語。</span>。」</p>

    <p class="calibre5">宣子說<span class="zhu">悅。</span>，乃輕幣。</p>

    <p class="kindle-cn-para-left">劈起將令德、令名與重幣對較，持論正大。其寫德名處，作讚歎語，寫重幣處，作危激語，迴環往復，剴切詳明。宜乎宣子之傾心而受諫也。</p>

  </div>

</body>

</html>