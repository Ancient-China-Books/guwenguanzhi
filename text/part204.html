<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>贈黎安二生序曾鞏</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="usvvlsORRel4qWWNtzvsdh4">
<div class="chapter" id="chapter">
<h1 class="juan">曾鞏</h1>
<h2 class="title">贈黎安二生序</h2>
<hr/>
<p class="calibre5">趙郡蘇軾，予之同年友也<span class="zhu">提蘇軾說入。</span>。自蜀以書至京師遺予，稱蜀之士曰黎生、安生者<span class="zhu">點出二生。</span>。既而黎生攜其文數十萬言，安生攜其文亦數千言，辱以顧予。讀其文，誠閎壯雋偉，善反覆馳騁，窮盡事理，而其材力之放縱，若不可極者也<span class="zhu">敘出二生之文。</span>。二生固可謂魁奇特起之士，而蘇君固可謂善知人者也<span class="zhu">一總頓住。</span>。</p>
<p class="calibre5">頃之，黎生補江陵府司法參軍，將行，請予言以為贈。予曰：「予之知生，既得之於心矣，乃將以言相求於外邪<span class="zhu">通篇意在勉二生以行道，不當但求為文詞。</span>? 」黎生曰：「生與安生之學於斯文<span class="zhu">插入安生，妙。</span>，裡之人皆笑以為迂闊，今求子之言，蓋將解惑於里人<span class="zhu">因「迂闊」、「解惑」二句，生出下兩段文字。</span>。」予聞之，自顧而笑。</p>
<p class="calibre5">夫世之迂闊，孰有甚於予乎<span class="zhu">自負不少。</span>？知信乎古，而不知合乎世；知志乎道，而不知同乎俗。此予所以困於今而不自知也<span class="zhu">迂闊至此。</span>。世之迂闊，孰有甚於予乎<span class="zhu">疊一句，妙。</span>？今生之迂，特以文不近俗，迂之小者耳，患為笑於裡之人。若予之迂大矣，使生持吾言而歸，且重得罪，庸詎止於笑乎<span class="zhu">一段答他「笑以為迂闊」句。</span>？然則若予之於生，將何言哉？謂予之迂為善，則其患若此。謂為不善，則有以合乎世，必違乎古；有以同乎俗，必離乎道矣<span class="zhu">應前錯落有致。</span>。生其無急於解里人之惑，則於是焉必能擇而取之<span class="zhu">一段答他「解惑於里人」句。</span></p>
<p class="calibre5">遂書以贈二生，並示蘇君以為何如也<span class="zhu">照起作結。</span>。</p>
<p class="kindle-cn-para-left">文之近俗者，必非文也。故里人皆笑，則其文必佳。子固借「迂闊」二字，曲曲引二生入道。讀之覺文章聲氣去聖賢名教不遠。</p>
</div>
</body>
</html>