<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>送孟東野序韓愈</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="u2vt7t2JnlQE8KzLCQqPZaC">

  <div class="chapter" id="chapter">

    <h1 class="juan">韓愈</h1>

    <h2 class="title">送孟東野序</h2>

    <hr/>

    <p class="calibre5">大凡物不得其平則鳴<span class="zhu">起句，是一篇大旨。</span>。草木之無聲，風撓之鳴<span class="zhu">草木，一。</span>。水之無聲，風蕩之鳴<span class="zhu">水，二。</span>。其躍也或激之，其趨也或梗之<span class="zhu">梗，塞也。</span>，其沸也或炙之<span class="zhu">水獨加三句。錯綜入妙。</span>。金石之無聲，或擊之鳴<span class="zhu">金石，三。</span>。人之於言也亦然<span class="zhu">說到人。</span>，有不得已者而後言，其謌<span class="zhu">同「歌」。</span>也有思，其哭也有懷。凡出乎口而為聲者，其皆有弗平者乎<span class="zhu">一鎖，應起句，筆宕甚。○人言，四。</span>！</p>

    <p class="calibre5">樂也者，鬱於中而洩於外者也<span class="zhu">突然說樂。</span>，擇其善鳴者而假之鳴<span class="zhu">生出「善」字與「假」字，為下面議論張本。</span>。金、石、絲、竹、匏、土、革、木<span class="zhu">金，鍾。石，磬。絲，琴、瑟。竹，簫、管。匏，笙。土，壎。革，鼓。木，祝敔也。</span>八者，物之善鳴者也<span class="zhu">樂，五。</span>。維天之於時<span class="lcx_zhu">也</span>亦然<span class="zhu">突然說天時。</span>，擇其善鳴者而假之鳴。是故以鳥鳴春，以雷鳴夏，以蟲鳴秋，以風鳴冬。四時之相推敓<span class="zhu">同奪。</span>，其必有不得其平者乎<span class="zhu">天時，六。○樂與天時兩段，俱是陪客。</span>！</p>

    <p class="calibre5">其於人也亦然<span class="zhu">收轉人上，下暢發之。</span>。人聲之精者為言，文辭之於言，又其精也，尤擇其善鳴者而假之鳴<span class="zhu">上文已再言擇其善鳴者而假之鳴矣。則此又言人聲之精者為言，而文辭又其精者，故尤擇其善鳴者而假之鳴。「又」字、「尤」字，正是關鍵血脈、首尾相應處。</span>。其在唐、虞，咎<span class="zhu">皋。</span>陶、禹，其善鳴者也，而假以鳴<span class="zhu">咎陶、禹，一。</span>。夔弗能以文辭鳴，又自假於《韶》以鳴<span class="zhu">後夔作《韶》樂，以鳴唐、虞之治。○夔，二。</span>。夏之時，五子以其歌鳴<span class="zhu">太康盤遊無度，厥弟五人鹹怨，述大禹之戒以作歌。○五子，三。</span>。伊尹鳴殷<span class="zhu">伊尹，四。</span>，周公鳴周<span class="zhu">周公，五。</span>。凡載於《詩》、《書》六藝，皆鳴之善者也<span class="zhu">略結。</span>。周之衰，孔子之徒鳴之，其聲大而遠。傳曰：「天將以夫子為木鐸。」其弗信矣乎<span class="zhu">孔子之徒，六。</span>？其末也，莊周以其荒唐之辭鳴<span class="zhu">莊周，楚人，著書名《莊子》。荒，大。唐，空也。○莊周，七。</span>。楚，大國也，其亡也，以屈原鳴<span class="zhu">屈原，楚之同姓，憂愁幽思而作《離騷》。○屈原，八。</span>。臧孫辰<span class="zhu">即魯大夫臧文仲。</span>、孟軻、荀卿，以道鳴者也<span class="zhu">臧孫辰、孟軻、荀卿，九。</span>。楊朱、墨翟、管夷吾、晏嬰、老聃<span class="zhu">姓李，名耳，字伯陽。著書名《老子》。</span>、申不害<span class="zhu">以黃老刑名之學相韓昭侯。著書二篇，名《申子》。</span>、韓非<span class="zhu">韓諸公子，與李斯俱師荀卿。善刑名法律之學，著書五十六篇，名《韓非子》。</span>、眘<span class="zhu">慎。</span>到<span class="zhu">韓大夫。申、韓稱之。有書四十六篇。</span>、田駢<span class="zhu">齊人，好談論，時稱「談天口」。</span>、鄒衍<span class="zhu">臨淄人，著書十萬餘言，名重列國，燕昭師事之。</span>、屍佼<span class="zhu">攪。○魯人，衛商鞅師之。著書二十篇，號《屍子》。</span>、孫武<span class="zhu">齊人，著《兵法》十三篇。</span>、張儀、蘇秦之屬，皆以其術鳴<span class="zhu">楊朱十四人，十。○此十人，或邪說，或功利，或清淨寂滅，或刑名慘刻，或尚殺伐之計，或專縱橫之謀，皆非吾道，故公稱一「術」字，大有分曉。</span>。秦之興，李斯鳴之<span class="zhu">李斯秦相，專言威令。○李斯，十一。</span>。漢之時，司馬遷<span class="zhu">即太史公，作《史記》。</span>、相如<span class="zhu">姓司馬，蜀人。有賦、檄、封禪等文。</span>、揚雄<span class="zhu">字子云，有諸賦與《太玄》、《法言》等書。</span>，最其善鳴者也<span class="zhu">二司馬、揚雄，十二。</span>。其下魏、晉氏，鳴者不及於古，然亦未嘗絕也。就其善者，其聲清以浮，其節數<span class="zhu">同速。</span>以急，其辭淫以哀，其志弛以肆，其為言也，亂雜而無章<span class="zhu">即其所謂善鳴者，亦且如此，所以為不及於古。</span>。將天醜其德莫之顧邪？何為乎不鳴其善鳴者也<span class="zhu">魏、晉，十三。○將入題，又頓此一段，先寫出感慨之致。</span>？</p>

    <p class="calibre5">唐之有天下<span class="zhu">以下始說唐人。</span>，陳子昂<span class="zhu">字伯玉，號海內文宗。○一。</span>、蘇源明<span class="zhu">京兆武功人，工文辭。有名。○二。</span>、元結<span class="zhu">字次山，所著有《元子》十篇。○三。</span>、李白<span class="zhu">四。</span>、杜甫<span class="zhu">五。</span>、李觀<span class="zhu">字元賓，公之友。○六。</span>，皆以其所能鳴<span class="zhu">此六子，皆當時先達之人。</span>。其存而在下者，孟郊東野始以其詩鳴<span class="zhu">七。○從許多物、許多人，奇奇怪怪，繁繁雜雜說來，無非要顯出孟郊以詩鳴。文之變幻至此。</span>。其高出魏、晉，不懈而及於古<span class="zhu">若無懈筆，可追唐、虞三代文辭。</span>，其他浸淫乎漢氏矣<span class="zhu">其他美處，純乎其為漢氏。○三句，總收前文。</span>。從吾遊者，李翱、張籍其尤也<span class="zhu">李翱有集，張籍善樂府。○李翱八。張籍九。又添二人於後，妙絕。</span>。三子者之鳴信善矣<span class="zhu">結出「善鳴」二字。</span>。抑不知天將和其聲而使鳴國家之盛邪？抑將窮餓其身、思愁其心腸而使自鳴其不幸邪<span class="zhu">兩句嘆詠有味。括盡前面聖賢君子之鳴。</span>？三子者之命，則懸乎天矣。其在上也<span class="zhu">鳴國家之盛。</span>，奚以喜？其在下也<span class="zhu">自鳴其不幸。</span>，奚以悲<span class="zhu">二語甚佔地步。</span>？東野之役於江南也<span class="zhu">時東野為溧陽尉。○單結東野。</span>，有若不釋然者<span class="zhu">結出不平。</span>，故吾道其命於天者以解之<span class="zhu">應前四「天」字收。</span>。</p>

    <p class="kindle-cn-para-left">此文得之悲歌慷慨者為多。謂凡形之聲者，皆不得已。於不得已中，又有善不善。所謂善者，又有幸不幸之分。只是從一「鳴」中，發出許多議論。句法變換，凡二十九樣。如龍之變化，屈伸於天，更不能逐鱗逐爪觀之。</p>

  </div>

</body>

</html>