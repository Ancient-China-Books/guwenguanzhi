<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>桃花源記陶淵明</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="u28n68TTPBYUCHtenUFhR8C">

  <div class="chapter" id="chapter">

    <h1 class="juan">陶淵明</h1>

    <h2 class="title">桃花源記</h2>

    <hr/>

    <p class="calibre5">晉太元中<span class="zhu">太元，孝武帝年號。</span>，武陵人捕魚為業<span class="zhu">武陵，屬湖廣常德府，旁有桃源縣。</span>；緣溪行，忘路之遠近<span class="zhu">便奇。</span>。忽逢桃花林<span class="zhu">妙在以無意得之。</span>。夾岸數百步，中無雜樹，芳草鮮美，落英繽<span class="zhu">品平聲。</span>紛<span class="zhu">繽紛，雜亂貌。○寫出異境。</span>。漁人甚異之，復前行，欲窮其林<span class="zhu">漁人亦不凡。</span>。</p>

    <p class="calibre5">林盡水源，便得一山<span class="zhu">亦是無意中得。</span>。山有小口，彷彿若有光<span class="zhu">善於點景。</span>。便舍船從口入。初極狹，才通人<span class="zhu">俗人至此便反矣。</span>。復行數十步，豁然開朗<span class="zhu">別有一天。</span>。土地平曠，屋舍儼然，有良田、美池、桑竹之屬，阡陌交通，雞犬相聞。其中往來種作，男女衣著<span class="zhu">酌。</span>，悉如外人<span class="zhu">敘山中人物。</span>。黃髮垂髫<span class="zhu">調。</span>，並怡然自樂<span class="zhu">黃髮，老人發白轉黃也。髫，小兒垂髮。○純然古風。</span>。見漁人，乃大驚，問所從來，具答之。便要<span class="zhu">平聲。</span>還家，設酒殺雞作食。村中聞有此人，鹹來問訊<span class="zhu">妙在漁人全無驚怪。</span>。自雲先世避秦時亂，率妻子邑人，來此絕境，不復出焉，遂與外人間隔<span class="zhu">到山來由。</span>。問今是何世，乃不知有漢，無論魏、晉<span class="zhu">真是目空今古。</span>。此人一一為具言所聞，皆嘆惋<span class="zhu">嘆惋者，悲外人屢遭世亂也。○敘兩邊問答簡括。</span>。餘人各復延至其家，皆出酒食。停數日，辭去<span class="zhu">避世人多情如此。</span>。此中人語<span class="zhu">去聲。</span>雲：「不足為外人道也。」<span class="zhu">叮嚀一句，逸韻悠然。</span></p>

    <p class="calibre5">既出，得其船，便扶向路，處處志之<span class="zhu">漁人亦大有心人。</span>。及郡下，詣太守說如此<span class="zhu">詣，至也。</span>。太守即遣人隨其往，尋向所志，遂迷不復得路<span class="zhu">太守欲問津而不得。</span>。</p>

    <p class="calibre5">南陽劉子驥，高尚士也。聞之，欣然規往，未果，尋病終<span class="zhu">尋，俄也。○高士欲問津而不果。</span>。後遂無問津者<span class="zhu">悠然而住。</span>。</p>

    <p class="kindle-cn-para-left">桃源人要自與塵俗相去萬里，不必問其為仙為隱。靖節當晉衰亂時，超然有高舉之思，故作記以寓志，亦《歸去來辭》之意也。</p>

  </div>

</body>

</html>