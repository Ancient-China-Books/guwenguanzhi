<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>司馬錯論伐蜀國策</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="udgdlNRV54kjAUjBGiw3LCC">

  <div class="chapter" id="chapter">

    <h1 class="juan">國策</h1>

    <h2 class="title">司馬錯論伐蜀</h2>

    <hr/>

    <p class="calibre5">司馬錯<span class="zhu">措。○秦人。</span>與張儀<span class="zhu">魏人。</span>爭論於秦惠王前<span class="zhu">此句是一篇總綱。下乃更敘起也。</span>。司馬錯欲伐蜀，張儀曰：「不如伐韓。」王曰：「請聞其說。」</p>

    <p class="calibre5">對曰：「親魏善楚<span class="zhu">結好魏、楚，謀共伐韓。</span>，下兵三川<span class="zhu">三川，河、洛、伊，韓地也。</span>，塞<img alt="" class="kindle-cn-inline-character1" src="../images/30.jpeg"/><span class="zhu">還。</span>轅、緱<span class="zhu">鉤。</span>氏之口<span class="zhu">轅、緱氏，險道，屬河南。</span>，當屯留之道<span class="zhu">屯留，潞州縣道，即太行羊腸阪。</span>，魏絕南陽<span class="zhu">韓地。</span>，楚臨南鄭<span class="zhu">河南鄭地。</span>，秦攻新城、宜陽<span class="zhu">新城，屬河南。宜陽，韓邑。</span>，以臨二週之郊<span class="zhu">西、東二週。</span>，誅周主之罪<span class="zhu">周無韓為蔽，可以兵劫之。</span>，侵楚、魏之地<span class="zhu">楚、魏無韓，益近秦，可以兵剪之。</span>。周自知不救，九鼎寶器必出。據九鼎，按圖籍<span class="zhu">土地之圖，人民金谷之籍。</span>，挾天子以令天下<span class="zhu">既得周鼎，乃借輔周為名，號召天下。</span>，天下莫敢不聽，此王業也<span class="zhu">取三川得利，挾天子得名，所以為王業。○一段伐韓之利。</span>。今夫蜀，西僻之國，而戎狄之長也，敝名<span class="zhu">作兵。</span>勞眾不足以成名，得其地不足以為利<span class="zhu">一段伐蜀之不利。</span>。臣聞：「爭名者於朝，爭利者於市。」今三川、周室，天下之市朝也，而王不爭焉，顧爭於戎狄，去王業遠矣<span class="zhu">總言伐韓、伐蜀相去之遠，雙結。</span>。」</p>

    <p class="calibre5">司馬錯曰：「不然<span class="zhu">只二字，推倒張儀。</span>。臣聞之，欲富國者，務廣其地；欲強兵者，務富其民；欲王者，務博其德。三資者備，而王隨之矣<span class="zhu">先發正大之論。下乃入今事。○三資止重「富」、「強」, 「王」字陪說，故後竟不提起。</span>。今王之地小民貧，故臣願從事於易<span class="zhu">提清伐蜀主腦。</span>。夫蜀，西僻之國也，而戎狄之長也<span class="zhu">句有抑揚。</span>，而有桀、紂之亂。以秦攻之，譬如使豺狼逐群羊也<span class="zhu">忽設一喻，為下「未必利」作反照。</span>。取其地，足以廣國也<span class="zhu">頂「強」。</span>；得其財，足以富民<span class="zhu">頂「富」。○此二句說實。</span>；繕兵不傷眾，而彼已服矣<span class="zhu">繕，治也。</span>。故拔一國，而天下不以為暴；利盡四<span class="zhu">作西。</span>海，諸侯不以為貪<span class="zhu">此二句說名。</span>。是我一舉而名實兩附<span class="zhu">其利如此。</span>，而又有禁暴止亂之名<span class="zhu">加一句，應上桀、紂句也。○一段伐蜀之利。</span>。今攻韓劫天子<span class="zhu">名雖攻韓，實劫天子。</span>，劫天子，惡名也<span class="zhu">擒定大題目立論。</span>，而未必利也，又有不義之名<span class="zhu">既未必利，徒有不義之名。</span>，而攻天下之所不欲<span class="zhu">句。</span>，危<span class="zhu">天下皆欲尊周，而我攻之，亦危甚矣，不但名利兩失已也。</span>！臣請謁其故<span class="zhu">謁，白也。</span>：周，天下之宗室也<span class="zhu">周室為天下之所宗。</span>；韓，周之與國也<span class="zhu">二句是「攻韓劫天子」註腳。</span>。周自知失九鼎，韓自知亡三川<span class="zhu">兩「自知」應上一「自知」。</span>，則必將二國併力合謀，以因乎齊、趙，而求解乎楚、魏<span class="zhu">秦既親魏善楚，難以離間，故必因乎齊、趙而求解之。</span>。以鼎與楚，以地與魏，王不能禁<span class="zhu">將魏、楚與國勢必轉而為秦敵矣。</span>。此臣所謂「危」<span class="zhu">一段伐韓之不利。</span>，不如伐蜀之完也<span class="zhu">完，猶言萬全。○繳一句，意足。</span>。」</p>

    <p class="calibre5">惠王曰：「善！寡人聽子。」卒起兵伐蜀。十月取之，遂定蜀。蜀主更號為侯，而使陳莊相蜀。蜀既屬，秦益強富厚，輕諸侯<span class="zhu">結完富強本旨。</span>。</p>

    <p class="kindle-cn-para-left">周雖衰弱，名器猶存，張儀首倡破周之說，實是喪心。司馬錯建議伐蜀，句句駁倒張儀。生當戰國，而能顧惜大義，誠超於人一等。秦王平日信任張儀，而此策獨從錯，可謂識時務之要。</p>

  </div>

</body>

</html>