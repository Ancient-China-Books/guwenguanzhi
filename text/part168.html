<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>釋祕演詩集序歐陽修</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="ubiIBxfCoTv7ZMfjEgGL5nG">
<div class="chapter" id="chapter">
<h1 class="juan">歐陽修</h1>
<h2 class="title">釋祕演詩集序</h2>
<hr/><p class="calibre5">
予少以進士遊京師、因得盡交當世之賢豪。<span class="zhu">【當世賢豪、指在位及求仕者。】</span>然猶以謂國家臣一四海、休兵革、養息天下以無事者四十年、而智謀雄偉非常之士、無所用其能者、往往伏而不出、山林屠販、必有老死而世莫見者。<span class="zhu">【伏祕演、曼卿二人。】</span>欲從而求之不可得。<span class="zhu">【此段言非常之士不易見、先作一折。】</span>其後得吾亡友石曼卿。<span class="zhu">【先出曼卿作陪引。】</span>曼卿爲人、廓然有大志。時人不能用其材、曼卿亦不屈以求合。無所放其意、則往往從布衣野老、酣嬉淋漓、顛倒而不厭。<span class="zhu">【伏後隱于酒、與極飲醉歌一段案。】</span>予疑所謂伏而不見者、庶幾狎而得之。故嘗喜從曼卿遊、欲因以陰求天下奇士。<span class="zhu">【從曼卿弔起祕演。】</span>浮屠祕演者、<span class="zhu">【浮屠、僧也。 ○入題。】</span>與曼卿交最久、亦能遺外世俗、以氣節自高。二人懽然無所閒。曼卿隱於酒、祕演隱於浮屠、皆奇男子也。<span class="zhu">【二人合寫。】</span>然喜爲歌詩以自娛。<span class="zhu">【魚、 ○點出詩字<span class="jiaozhusup triggerX" href="javascript:;" rel="jiaozhu1"><a data-rel="1" epub:type="noteref" href="#jiaozhu1" id="jiaozhusup1" name="jiaozhusup1"></a></span>。】</span>當其極飲大醉、歌吟笑呼、以適天下之樂、何其壯也。<span class="zhu">【敍其盛。】</span>一時賢士、皆願從其遊、予亦時至其室。<span class="zhu">【插入自家。】</span>十年之閒、祕演北渡河、東之濟鄆、<span class="zhu">【運、】</span>無所合、困而歸。曼卿已死、祕演亦老病。<span class="zhu">【敍其衰。】</span>嗟夫、二人者、予乃見其盛衰、則予亦將老矣。<span class="zhu">【插入自家。 ○寫祕演將曼卿引來陪說。寫二人、將自家插入陪說。文情絕妙。】</span>夫曼卿詩辭清絕、尤稱祕演之作、以爲雅健有詩人之意。<span class="zhu">【不說曼卿。】</span>祕演狀貌雄傑、其胸中浩然、<span class="zhu">【應奇男子。】</span>旣習於佛、無所用。<span class="zhu">【深惜祕演。】</span>獨其詩可行於世。而懶不自惜。已老、胠<span class="zhu">【區、】</span>其橐、<span class="zhu">【胠、發也。】</span>尚得三四百篇、皆可喜者。<span class="zhu">【此段方敍其集詩、是正文。】</span>曼卿死、祕演漠然無所向。<span class="zhu">【到底不說曼卿。】</span>聞東南多山水、其巔崖崛<span class="zhu">【倔、】</span>峍、<span class="zhu">【論入聲、】</span>江濤洶涌、甚可壯也。<span class="zhu">【應前壯字。】</span>遂欲往遊焉。足以知其老而志在也。<span class="zhu">【年雖老而志猶壯。 ○結老字。】</span>於其將行、爲敘其詩。因道其盛時以悲其衰。<span class="zhu">【仍以盛衰二字結、妙。】</span>
</p>
<p class="kindle-cn-para-left">【寫祕演絕不似釋氏行藏、序祕演詩、亦絕不作詩序套格。只就生平始終盛衰敍次、而以曼卿夾入寫照、并插入自己。結處說曼卿死、祕演無所向。祕演行、歐公悲其衰、寫出三人真知己。】
</p>







</div>
</body>
</html>