<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>報任安書司馬遷</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uyp2uNpSMFs5f2HbzfxJMzB">

  <div class="chapter" id="chapter">

    <h1 class="juan">司馬遷</h1>

    <h2 class="title">報任安書</h2>

    <hr/>

    <p class="calibre5">太史公牛馬走司馬遷<span class="zhu">太史公，遷父談也。走，猶僕也。言己為太史公掌牛馬之僕，自謙之辭也。</span>再拜言，少卿<span class="zhu">任安字。</span>足下：曩者辱賜書，教以慎於接物，推賢進士為務<span class="zhu">遷既被刑之後，為中書令，尊寵任職，故任安責以推賢進士。○二句任安來書。</span>。意氣勤勤懇懇，若望僕不相師，而用流俗人之言<span class="zhu">望，怨也。○二句任安書中意。</span>。僕非敢如此也<span class="zhu">一句辯過，下更詳辯。</span>。僕雖罷<span class="zhu">疲。</span>駑，亦嘗側聞長者之遺風矣。顧自以為身殘處穢<span class="zhu">殘，被刑。穢，惡名。</span>，動而見尤，欲益反損，是以獨抑鬱而誰與語<span class="zhu">言無知心之人，誰可告語？起下文。</span>。諺曰：「誰為<span class="zhu">去聲。</span>為之？孰令<span class="zhu">平聲。</span>聽之<span class="zhu">言無知己者，設欲為善，當為誰為之？復欲誰聽之？</span>? 」蓋鍾子期死，伯牙終身不復鼓琴<span class="zhu">《呂氏春秋》曰：「伯牙鼓琴，意在泰山，鍾子期曰：「善哉，巍巍若泰山。」俄而志在流水，子期曰：「善哉，湯湯乎若流水。」子期死，伯牙破琴絕</span>。何則？士為知己者用，女為說己者容。若僕大質已虧缺矣<span class="zhu">，終身不復鼓琴，以為世無賞音者。」</span>，雖才懷隨、和<span class="zhu">大質，身也。</span>，行若由、夷<span class="zhu">隨侯珠，和氏璧。</span>，終不可以為榮，適足以見笑而自點耳<span class="zhu">許由、伯夷。</span>。書辭宜答，會東從上來<span class="zhu">點，辱也。○一段先作如許曲折，漸引入情。</span>，又迫賤事<span class="zhu">從武帝還。</span>，相見日淺<span class="zhu">卑賤之事。若煩務也。</span>，卒卒<span class="zhu">少卿相見時近。</span>無須臾之間得竭志意<span class="zhu">猝。</span>。今少卿抱不測之罪，涉旬月，迫季冬<span class="zhu">卒卒，促遽貌。間，隙也。○說前所以不答之故。</span>，僕又薄<span class="zhu">安為戾太子事囚獄，更旬月後，便當就刑。季冬，刑日也。</span>從上雍<span class="zhu">搏。</span>，恐卒然不可為諱<span class="zhu">薄，迫也。又迫從天子將祭祀於雍。</span>。是僕終已不得舒憤懣<span class="zhu">難言其死，故云不可諱。</span>以曉左右<span class="zhu">滿。</span>，則長逝者魂魄私恨無窮<span class="zhu">懣，悶也。</span>。請略陳固陋<span class="zhu">謂任安恨不見報。○說今所以答之故。</span>。闕然久不報<span class="zhu">今乃答。</span>，幸勿為過<span class="zhu">前不即答。</span>。</p>

    <p class="calibre5">僕聞之：修身者，智之符也；愛施者，仁之端也；取予者，義之表也；恥辱者，勇之決也：立名者，行之極也。士有此五者，然後可以託於世，而列於君子之林矣<span class="zhu">特標五者，言有此始得列於士林，見己之無復有此，以起下意。</span>。故禍莫憯<span class="zhu">同「慘」。</span>於欲利<span class="zhu">須利贖罪，而家貧，最憯也。</span>，悲莫痛於傷心<span class="zhu">盡心事君，而見誣，最痛也。</span>，行莫醜於辱先<span class="zhu">辱先人之職業，行莫醜焉。</span>，詬<span class="zhu">構。</span>莫大於宮刑<span class="zhu">陷割勢之極刑，恥莫大焉。詬，恥也。宮，腐刑也。男子割勢，女子幽閉，次死之刑。○緊承四句，正與上五者相反。</span>。刑餘之人，無所比數，非一世也，所從來遠矣<span class="zhu">接上起下。</span>。昔衛靈公與雍渠同載，孔子適陳<span class="zhu">孔子居衛，靈公與夫人同車，令宦者雍渠參乘，孔子去衛適陳。</span>；商鞅因景監見，趙良寒心<span class="zhu">趙良說商君曰：「今君之見秦王也，因嬖人景監以為主，非所以為名也。」寒心，懼其禍必至。</span>；同子參乘，袁絲變色<span class="zhu">同子，武帝朝宦官趙談也，與遷父同名，故諱曰同子。袁盎字絲。趙談參乘，袁盎伏車前曰：「陛下奈何與刀鋸餘同載！」</span>：自古而恥之<span class="zhu">應「所從來遠」。</span>。夫中材之人，事有關於宦豎，莫不傷氣，而況於慷慨之士乎<span class="zhu">言士羞與宦豎為伍。</span>！如今朝廷雖乏人，奈何令刀鋸之餘薦天下之豪俊哉<span class="zhu">以上敘己虧體辱親不足薦士。答任安書中推賢進士語。</span>！僕賴先人緒業<span class="zhu">緒，餘也。</span>，得待罪輦轂下，二十餘年矣。所以自惟：上之，不能納忠效信，有奇策材力之譽，自結明主<span class="zhu">不能一。</span>；次之，又不能拾遺補闕，招賢進能，顯巖穴之士<span class="zhu">不能二。</span>；外之，不能備行伍，攻城野戰，有斬將搴<span class="zhu">牽。</span>旗之功<span class="zhu">搴，拔取也。○不能三。</span>；下之，不能積日累勞，取尊官厚祿，以為宗族交遊光寵<span class="zhu">不能四。</span>。四者無一遂，苟合取容，無所短長之效，可見於此矣<span class="zhu">以上敘己平日不能致功名。引咎自責，文勢雄拔。</span>。曏者，僕亦嘗廁下大夫之列<span class="zhu">廁，間也。太史令千石，故比下大夫。</span>，陪奉外廷末議<span class="zhu">外廷，朝堂也。</span>，不以此時引綱維，盡思慮<span class="zhu">如恨如悔，胸中鬱勃不堪之況，盡情傾露。</span>，今已虧形為掃除之隸，在闒<span class="zhu">塔。</span>茸<span class="zhu">戎上聲。</span>之中<span class="zhu">闒茸，猥賤也。</span>，乃欲仰首伸眉，論列是非，不亦輕朝廷、羞當世之士邪<span class="zhu">此段申言不足薦士。再答安意。</span>！嗟乎！嗟乎！如僕尚何言哉！尚何言哉<span class="zhu">加一筆，更悲惋。</span>！</p>

    <p class="calibre5">且事本末未易明也<span class="zhu">以下敘己所以被禍之由。此一句管到受辱著書，且與下文「未易一二為俗人言」、「難為俗人言」相呼應。</span>。僕少負不羈之才<span class="zhu">負，猶無也。不羈，言才質高遠，不可羈繫也。</span>，長無鄉曲之譽，主上幸以先人之故，使得奏薄伎，出入周衛之中<span class="zhu">言襲先人太史舊職。周衛，宿衛周密也。</span>。僕以為戴盆何以望天<span class="zhu">頭戴盆則不得望天，望天則不得戴盆，事不可兼施，言己方一心於史職，不暇修人事也。</span>，故絕賓客之知，亡室家之業，日夜思竭其不肖之才力，務一心營職，以求親媚於主上<span class="zhu">初意本如此。</span>。而事乃有大謬不然者<span class="zhu">捷轉。</span>。</p>

    <p class="calibre5">夫僕與李陵俱居門下<span class="zhu">同為侍中。</span>，素非能相善也，趨舍異路，未嘗銜杯酒、接殷勤之餘歡<span class="zhu">先明與陵無舊好。</span>。然僕觀其為人自守奇士<span class="zhu">自守奇節之士。</span>，事親孝，與士信，臨財廉，取與義，分別有讓，恭儉下人，常思奮不顧身以殉國家之急<span class="zhu">以身從事曰殉。</span>。其素所蓄積也，僕以為有國士之風<span class="zhu">次明於陵有獨賞。</span>。夫人臣出萬死不顧一生之計，赴公家之難，斯已奇矣<span class="zhu">一振。</span>。今舉事一不當，而全軀保妻子之臣隨而媒<span class="zhu">同「酶」。</span>糵<span class="zhu">孽。</span>其短<span class="zhu">媒，酒酵也。糵，曲也。謂釀成其禍也。</span>，僕誠私心痛之<span class="zhu">一落。</span>。且李陵<span class="zhu">此下言李陵之勝敗，曲折周悉。</span>提步卒不滿五千，深踐戎馬之地，足歷王庭<span class="zhu">匈奴庭。</span>，垂餌虎口，橫挑強胡，仰億萬之師，與單<span class="zhu">蟬。</span>於<span class="zhu">匈奴號。</span>連戰十有餘日，所殺過當<span class="zhu">陵軍士少，殺匈奴倍多，故曰過當。</span>，虜救死扶傷不給。旃<span class="zhu">同「氈」。</span>裘之君長鹹震怖<span class="zhu">旃裘，匈奴所服。</span>，乃悉徵其左右賢王<span class="zhu">左賢王、右賢王，並匈奴侯王之號。</span>，舉引弓之人，一國共攻而圍之。轉鬥千里，矢盡道窮，救兵不至，士卒死傷如積<span class="zhu">恣。○積，露積也。</span>。然陵一呼勞<span class="zhu">去聲。</span>軍，士無不起，躬自流涕，沬<span class="zhu">誨。</span>血飲泣<span class="zhu">血沾面曰沬。淚入口曰飲。</span>，更張空弮<span class="zhu">宦。○弮，弩弓也。陵時矢盡，故張空弓。</span>，冒白刃，北向爭死敵者<span class="zhu">一段極力描寫。</span>。陵未沒時，使有來報<span class="zhu">陵麾下騎陳步樂，報陵戰克捷。</span>，漢公卿王侯皆奉觴上壽<span class="zhu">故意寫出公卿王侯醜狀。</span>。後數日，陵敗書聞，主上為之食不甘味，聽朝不怡。大臣憂懼，不知所出<span class="zhu">故意寫出。○已上詳敘李陵。</span>。僕竊不自料其卑賤，見主上慘愴怛悼，誠欲效其款款之愚<span class="zhu">款款，忠實貌。</span>。以為李陵素與士大夫絕甘分少<span class="zhu">味之甘者自絕，食之少者分之。○上「素所蓄積」句，與此「素與士大夫絕甘分少」句，兩「素」字遙關。</span>，能得人之死力，雖古之名將，不能過也。身雖陷敗<span class="zhu">敗降匈奴。</span>，彼觀其意<span class="zhu">彼觀，猶觀彼也。</span>，且欲得其當而報於漢<span class="zhu">欲立功於匈奴以當罪，乃所以報漢也。</span>。事已無可奈何<span class="zhu">事既無可如何，計不得不出此。○此句正推原陵意，妙。</span>，其所摧敗，功亦足以暴<span class="zhu">僕。</span>於天下矣<span class="zhu">況其摧破匈奴之兵，已足以表白於天下矣。○此段以「以為」二字貫，是遷意中語。</span>。僕懷欲陳之，而未有路<span class="zhu">未得其便。</span>，適會召問，即以此指推言陵之功<span class="zhu">上段意中之旨。</span>，欲以廣主上之意<span class="zhu">對上「慘愴怛悼」。</span>，塞睚<span class="zhu">厓。</span>眥<span class="zhu">恣。</span>之辭<span class="zhu">睚眥，忤目相視貌。○對上「媒糵其短」。</span>。未能盡明，明主不曉，以為僕沮貳師，而為李陵遊說<span class="zhu">稅。</span>，遂下於理<span class="zhu">初，上遣貳師將軍李廣利徵匈奴，令陵為助。及陵與單于相值，而貳師無功。聞遷言，謂遷欲沮止貳師，以成李陵，而為其遊說，遂下獄。理，治獄官。</span>。拳拳之忠，終不能自列<span class="zhu">拳拳，忠謹貌。列，陳也。</span>，因為誣上，卒從吏議<span class="zhu">吏議以為誣上，天子終從其議，定為宮刑。</span>。家貧，貨賂不足以自贖<span class="zhu">法：可以金贖罪。而遷無金可以自贖。</span>，交遊莫救視，左右親近不為一言<span class="zhu">觀「家貧貨賂」三句，則知史遷作《貨殖》、《遊俠》二傳，非無為也。</span>。身非木石，獨與法吏為伍<span class="zhu">伍，對也。</span>，深幽囹<span class="zhu">陵。</span>圄<span class="zhu">語。</span>之中<span class="zhu">囹圄，獄也。</span>，誰可告訴者！此真少卿所親見，僕行事豈不然乎<span class="zhu">已上詳敘自己。</span>？李陵既生降，頹其家聲，而僕又佴<span class="zhu">是。</span>之蠶室<span class="zhu">佴，次也。養蠶之室溫而密，腐刑患風，須入密室乃得全，因呼為蠶室。</span>，重為天下觀笑。悲夫！悲夫！事未易一二為俗人言也<span class="zhu">一二，謂委曲也。言陵與己事，俱不能委曲向俗人說。謂俗人不知也。○此段總結上兩段，下乃專敘己所以不自引決之意。</span>。</p>

    <p class="calibre5">僕之先非有剖符、丹書之功<span class="zhu">漢初功臣剖符世爵，又論功定封，申以丹書之信。</span>，文、史、星、歷近乎卜、祝之間<span class="zhu">遷父為太史，掌知天文、律歷、卜筮、祠祝之事。</span>，固主上所戲弄，倡優所畜，流俗之所輕也<span class="zhu">不為天子所重，故為流俗所輕。</span>。假令僕伏法受誅<span class="zhu">自引決。</span>，若九牛亡一毛，與螻蟻何以異？而世俗又不能與死節者次比，特以為智窮罪極，不能自免，卒就死耳。何也？素所自樹立使然也<span class="zhu">挽一句，指「僕之先」以下言。</span>。人固有一死，死或重於泰山，或輕於鴻毛，用之所趣<span class="zhu">同「趨」。</span>異也<span class="zhu">彼此忖量，輕重較然。結上生下。</span>。太上不辱先，其次不辱身，其次不辱理色<span class="zhu">義理、顏色。</span>，其次不辱辭令<span class="zhu">言辭、教令。</span>，其次詘體受辱<span class="zhu">詘體，長跪也。</span>，其次易服受辱<span class="zhu">易服，著赭衣。</span>，其次關木索、被箠楚受辱<span class="zhu">關木，杻械也。索，繩也。箠，杖也。楚，荊也。</span>，其次剔毛髮、嬰金鐵受辱<span class="zhu">剔毛髮，髡也。嬰，繞也。嬰金鐵，鉗也。</span>，其次毀肌膚、斷<span class="zhu">短。</span>肢體受辱<span class="zhu">黥、刖、劓、刵。</span>，最下腐刑極矣<span class="zhu">宮刑腐臭，故曰腐刑。○歷借不辱、受辱者，以形己之極辱。文字奇麗而瑰瑋。</span>！傳曰：「刑不上大夫。」此言士節不可不勉勵也<span class="zhu">上大夫有罪，則賜自殺，不致加刑以辱之，所以勵士節。○曲一筆，言此是太始之言，非今日之謂。</span>。猛虎在深山，百獸震恐，及在檻穽之中<span class="zhu">檻，圈也。穿地為坑曰穽。</span>，搖尾而求食，積威約之漸也<span class="zhu">其威為人所制約，故漸積至此。○引起。</span>。故士有畫地為牢，勢不可入，削木為吏，議不可對，定計於鮮也<span class="zhu">鮮，明也。未遇刑自殺為鮮明。士之勵節如此。</span>。今交手足，受木索，暴肌膚，受榜<span class="zhu">邦。</span>箠<span class="zhu">榜，擊也。</span>幽於圜<span class="zhu">還。</span>牆之中<span class="zhu">圜牆，獄也。</span>，當此之時，見獄吏則頭搶地<span class="zhu">搶，突也。</span>，視徒隸則心惕息<span class="zhu">驚惕而喘息。</span>。何者？積威約之勢也。及以至是，言不辱者，所謂強顏耳<span class="zhu">勉強厚顏。</span>，曷足貴乎<span class="zhu">以上敘己受辱。</span>！且西伯<span class="zhu">文王。</span>，伯也，拘於羑<span class="zhu">有。</span>裡<span class="zhu">羑里，殷獄名。</span>；李斯，相也<span class="zhu">秦始皇相。</span>，具於五刑<span class="zhu">先行墨、劓、剕、宮，而後大辟，故曰具五刑。</span>；淮陰，王也，受械於陳<span class="zhu">韓信為楚王，人有告信欲反，高祖用陳平謀，偽遊雲夢，信謁上於陳，高祖令武士縛信，載後車，至洛陽，赦為淮陰侯。</span>；彭越、張敖，南面稱孤，繫獄抵罪<span class="zhu">彭越，樑王。高祖誅陳豨，徵兵於樑，越稱病，上捕之，囚於洛陽。張敖嗣父耳為王，人告其反，捕系之。</span>；絳侯誅諸呂，權傾五伯，囚於請室<span class="zhu">絳侯周勃，誅諸呂，立孝文，權盛於五伯。後有告勃謀反者，遂囚於請罪之室。</span>；魏其，大將也，衣<span class="zhu">去聲。</span>赭<span class="zhu">者。</span>衣，關三木<span class="zhu">魏其侯竇嬰，坐灌夫罵丞相田蚡不敬，論棄市。赭，赤色，罪人之服。關，穿也。三木，在頸及手足杻枷械也。</span>；季布為朱家鉗奴<span class="zhu">布為楚將，數窘漢王，楚滅，高祖購求布千金，敢舍匿者，罪三族，布乃髡鉗之魯朱家，賣之。</span>；灌夫受辱於居室<span class="zhu">丞相田蚡娶燕王女為夫人，太后詔列侯宗室皆往賀，潁陰侯灌夫怒罵之，坐不敬，乃繫於田蚡所居之室。</span>。此人皆身至王侯將相，聲聞鄰國，及罪至罔<span class="zhu">同「網」。</span>加<span class="zhu">罔，猶法也。</span>，不能引決自裁，在塵埃之中。古今一體，安在其不辱也<span class="zhu">歷引被辱古人自證。</span>？由此言之，勇怯，勢也；強弱，形也。審矣，何足怪乎<span class="zhu">言勇、怯、強、弱，皆緣形勢頓殊，原無定體，自古以然，何足怪乎？</span>？夫人不能早自裁繩墨之外，以稍陵遲，至於鞭箠之間，乃欲引節，斯不亦遠乎<span class="zhu">言人不能早自裁決，以出獄吏繩墨之外，而稍遲疑，則至鞭箠，欲引節自決，不亦遠於知幾乎？</span>！古人所以重施刑于大夫者，殆為此也<span class="zhu">找轉「刑不上大夫」句。○以上言不必引決，以下言己之不引決乃更有所欲為。</span>。夫人情莫不貪生惡死，念父母，顧妻子，至激於義理者不然，乃有所不得已也<span class="zhu">言激於義理者，則不貪生念顧，義不得已也。</span>。今僕不幸早失父母，無兄弟之親，獨身孤立，少卿視僕於妻子何如哉<span class="zhu">言父母兄弟已喪，無可念矣。視我於妻子何如哉？言何足顧也。</span>？且勇者不必死節，怯夫慕義，何處不勉焉<span class="zhu">死節要歸於義，何嘗論勇怯。</span>！僕雖怯懦欲苟活，亦頗識去就之分矣，何至自沉溺縲紲之辱哉<span class="zhu">跌宕。</span>！且夫臧獲婢妾<span class="zhu">荊、揚、淮、海之間呼奴為臧，呼婢為獲。</span>猶能引決，況僕之不得已乎<span class="zhu">應上「不得已」。○再跌宕。</span>！所以隱忍苟活，幽於糞土之中而不辭者，恨私心有所不盡，鄙陋沒世而文采不表於後世也<span class="zhu">凡作無數跌宕，方說出作《史記》本意。筆勢何等紆迴，何等鬱勃。</span>。</p>

    <p class="calibre5">古者富貴而名磨滅，不可勝<span class="zhu">升。</span>記，唯倜<span class="zhu">惕。</span>儻非常之人稱焉<span class="zhu">倜儻，卓異也。○先虛提一筆。</span>。蓋文王拘而演《周易》<span class="zhu">崇侯譖西伯於紂，紂乃囚之於羑里，西伯演《易》之八卦為六十四。</span>；仲尼厄而作《春秋》<span class="zhu">孔子厄於陳、蔡，還作《春秋》。</span>；屈原放逐，乃賦《離騷》<span class="zhu">屈原為楚懷王左徒，上官大夫讒之，被放逐，乃作《離騷》經。</span>；左丘失明，厥有《國語》<span class="zhu">失明，謂無目也。</span>；孫子臏<span class="zhu">頻上聲。</span>腳，兵法修列<span class="zhu">孫臏與龐涓俱學兵法，涓自以為能不及臏，乃陰使人召臏，至則刑斷其兩足而黥之。臏，刖刑，去膝蓋骨。人因呼為孫臏。</span>；不韋遷蜀，世傳《呂覽》<span class="zhu">秦始皇遷呂不韋於蜀，於是著書以為八覽、六論、十二紀，名《呂氏春秋》。</span>；韓非囚秦，《說<span class="zhu">稅。</span>難》、《孤憤》<span class="zhu">韓非，韓之公子也，入秦為李斯所毀，下獄。非先曾著《孤憤》、《說難》十餘萬言。</span>; 《詩》三百篇，大底賢聖發憤之所為作也<span class="zhu">倒句。</span>。此人皆意有所鬱結，不得通其道，故述往事，思來者<span class="zhu">述往古興亡、賢愚之事，思來者以作戒也。○三句總承上八句說，此廣引被辱著書之人，以發作史之意。</span>。乃如左丘無目，孫子斷足，終不可用，退而論書策以舒其憤，思垂空文以自見<span class="zhu">獨復引左氏、孫子者，以其廢疾與己同，因遂言著書，宜與之一例也。</span>。僕竊不遜，近自託於無能之辭，網羅天下放失舊聞，略考其事，綜其終始，稽其成敗興壞之紀，上計軒轅<span class="zhu">黃帝。</span>，下至於茲<span class="zhu">漢武。</span>，為十表、本紀十二、書八章、世家三十、列傳七十，凡百三十篇。亦欲以究天地之際，通古今之變，成一家之言。草創未就，會遭此禍，惜其不成，是以就極刑而無慍色<span class="zhu">忍一時之辱，而垂萬世之名。立志誠卓。</span>。僕誠已著此書，藏之名山<span class="zhu">藏於山者，備亡失也。</span>，傳之其人通邑大都<span class="zhu">傳之同志，廣之邑都。</span>，則僕償前辱之責，雖萬被戮，豈有悔哉<span class="zhu">史遷深以刑餘為辱，故通篇不脫一「辱」字。此結言著書償前辱，聊以自解。</span>！然此可為智者道，難為俗人言也<span class="zhu">迴應前文，關鎖緊密。</span>。</p>

    <p class="calibre5">且負下未易居<span class="zhu">負累之下，未易可居。</span>，下流多謗議<span class="zhu">下流，至賤也。</span>。僕以口語遇遭此禍，重為鄉黨所戮笑，以汙辱先人，亦何面目覆上父母之丘墓乎？雖累百世，垢彌甚耳！是以腸一日而九回，居則忽忽若有所亡，出則不知其所往。每念斯恥，汗未嘗不發背沾衣也<span class="zhu">言如此便應逃遁遠去。</span>！身直為閨閣<span class="zhu">蛤。</span>之臣，寧得自引深藏巖穴邪？故且從俗浮沉，與時俯仰，以通其狂惑<span class="zhu">閨閣臣，閹官。引，出也。狂惑，謂小人。言所以不得逃遁遠去，只因久系閨閣之臣，故不得自主耳，豈真得位行道哉。</span>。今少卿乃教以推賢進士，無乃與僕私心剌<span class="zhu">辣。</span>謬乎<span class="zhu">剌，戾也。○此書大旨，總是卻少卿推賢進士之教。故四字為一篇綱領，始終亦自相應。</span>？今雖欲自彫琢，曼<span class="zhu">萬。</span>辭以自飾<span class="zhu">曼，美也。</span>，無益，於俗不信<span class="zhu">恐益為俗人所不信。</span>，適足取辱耳。要之，死日然後是非乃定<span class="zhu">言死後名譽流於千載也。○直應上「本末未易明」句。</span>。書不能悉意，略陳固陋。謹再拜。</p>

    <p class="kindle-cn-para-left">此書反覆曲折，首尾相續，敘事明白，豪氣逼人。其感慨嘯歌，大有燕、趙烈士之風；憂愁幽思，則又直與《離騷》對壘。文情至此極矣。</p>

  </div>

</body>

</html>