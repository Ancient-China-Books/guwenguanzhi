<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>報任安書司馬遷</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uyp2uNpSMFs5f2HbzfxJMzB">
<div class="chapter" id="chapter">
<h1 class="juan">司馬遷</h1>
<h2 class="title">報任安書</h2>
<hr/><p class="calibre5">
太史公牛馬走司馬遷<span class="zhu">太史公、遷父談也。走、猶僕也。言己爲太史公掌牛馬之僕、自謙之辭也。</span>再拜言、少卿<span class="zhu">任安字。</span>足下、曩者辱賜書、教以慎於接物、推賢進士爲務。<span class="zhu">遷旣被刑之後、爲中書令、尊寵任職、故任安責以推賢進士。 ○二句任安來書。</span>意氣懃懃懇懇、若望僕不相師、而用流俗人之言、<span class="zhu">望、怨也。 ○二句任安書中意。</span>僕非敢如此也。<span class="zhu">一句辨過、下更詳辨。</span>僕雖罷<span class="zhu">疲、</span>駑、亦嘗側聞長者之遺風矣。顧自以爲身殘處穢、<span class="zhu">殘、被刑。穢、惡名。</span>動而見尤、欲益反損、是以獨抑鬱而誰與語。<span class="zhu">言無知心之人、誰可告語。起下文。</span>諺曰、誰爲<span class="zhu">去聲、</span>爲之、孰令<span class="zhu">平聲、</span>聽之。<span class="zhu">言無知己者、設欲爲善、當爲誰爲之、復欲誰聽之。</span>蓋鍾子期死、伯牙終身不復鼓琴。<span class="zhu">呂氏春秋曰、伯牙鼓琴、意在泰山、鐘子期曰、善哉巍巍若泰山、俄而志在流水、子期曰、善哉湯湯乎若流水。子期死、伯牙破琴絕絃、終身不復鼓琴、以爲世無賞音者。</span>何則、士爲知己者用、女爲說己者容。若僕大質已虧缺矣、<span class="zhu">大質、身也。</span>雖才懷隨和、<span class="zhu">隨侯珠、和氏璧。</span>行若由夷、<span class="zhu">許由、伯夷。</span>終不可以爲榮、適足以見笑而自點耳。<span class="zhu">點、辱也。 ○一段先作如許曲折、漸引入情。</span>書辭宜答、會東從上來、<span class="zhu">從武帝還。</span>又迫賤事、<span class="zhu">卑賤之事。苦煩務也。</span>相見日淺、<span class="zhu">少卿相見時近。</span>卒卒<span class="zhu">猝、</span>無須臾之閒、得竭志意。<span class="zhu">卒卒、促遽貌。閒、隙也。 ○說前所以不答之故。</span>今少卿抱不測之罪、涉旬月、迫季冬、<span class="zhu">安爲戾太子事囚獄、更旬月後、便當就刑。季冬、刑日也。</span>僕又薄<span class="zhu">搏、</span>從上雍、<span class="zhu">薄、迫也。又迫從天子將祭祀於雍。</span>恐卒然不可爲諱、<span class="zhu">難言其死、故云不可諱。</span>是僕終已不得舒憤懣<span class="zhu">滿、</span>以曉左右、<span class="zhu">懣、悶也。</span>則長逝者魂魄、私恨無窮、<span class="zhu">謂任安恨不見報。 ○說今所以答之故。</span>請略陳固陋、<span class="zhu">今乃答。</span>闕然久不報、<span class="zhu">前不卽答。</span>幸勿爲過。<span class="zhu">一段又作如許曲折、看他一片心事、更無處明、而欲明向將死之友、可以想見故人交情。</span>僕聞之、修身者、智之符也、愛施者、仁之端也、取予者、義之表也、恥辱者、勇之決也、立名者、行之極也、士有此五者、然後可以託於世、而列於君子之林矣。<span class="zhu">特標五者、言有此始得列于士林、見己之無復有此、以起下意。</span>故禍莫憯<span class="zhu">同慘、</span>於欲利、<span class="zhu">須利贖罪、而家貧、最憯也。</span>悲莫痛於傷心、<span class="zhu">盡心事君、而見誣、最痛也。</span>行莫醜於辱先、<span class="zhu">辱先人之職業、行莫醜焉。</span>詬<span class="zhu">構、</span>莫大於宮刑。<span class="zhu">陷割勢之極刑、恥莫大焉。詬、恥也。宮、腐刑也。男子割勢、女子幽閉、次死之刑。 ○緊承四句、正與上五者相反。</span>刑餘之人、無所比數、非一世也、所從來遠矣。<span class="zhu">接上起下。</span>昔衛靈公與雍渠同載、孔子適陳、<span class="zhu">孔子居衛、靈公與夫人同車、令宦者雍渠參乘、孔子去衛適陳。</span>商鞅因景監見、趙良寒心、<span class="zhu">趙良說商君曰、今君之見秦王也、因嬖人景監以爲主、非所以爲名也。寒心、懼其禍必至。</span>同子參乘、袁絲變色、<span class="zhu">同子、武帝朝宦官趙談也。與遷父同名、故諱曰同子。袁盎字絲。趙談參乘、袁盎伏車前曰、陛下奈何與刀鋸餘同載。</span>自古而恥之。<span class="zhu">應所從來遠。</span>夫以中材之人、事有關於宦豎、莫不傷氣、而況於慷慨之士乎。<span class="zhu">言士羞與宦豎爲伍。</span>如今朝廷雖乏人、奈何令刀鋸之餘、薦天下之豪俊哉。<span class="zhu">以上敍己虧體辱親、不足薦士。答任安書中推賢進士語。</span>僕賴先人緒業、<span class="zhu">緒、餘也。</span>得待罪輦轂下二十餘年矣、所以自惟、上之不能納忠效信、有奇策材力之譽、自結明主、<span class="zhu">不能一。</span>次之又不能拾遺補闕、招賢進能、顯巖穴之士、<span class="zhu">不能二。</span>外之不能備行伍、攻城野戰、有斬將搴<span class="zhu">牽、</span>旗之功。<span class="zhu">搴、拔取也。 ○不能三。</span>下之不能積日累勞、取尊官厚祿、以爲宗族交游光寵、<span class="zhu">不能四。</span>四者無一、遂苟合取容、無所短長之效、可見於此矣。<span class="zhu">以上敍己平日不能致功名。引咎自責、文勢雄拔。</span>嚮者僕亦嘗廁下大夫之列、<span class="zhu">廁、間也。太史令千石、故比下大夫。</span>陪奉外廷末議、<span class="zhu">外廷、朝堂也。</span>不以此時引綱維、盡思慮、<span class="zhu">如恨如悔、胸中鬱勃不堪之況、盡情傾露。</span>今已虧形爲掃除之隸、在闒<span class="zhu">塔、</span>茸<span class="zhu">戎上聲、</span>之中、<span class="zhu">闒茸、猥賤也。</span>乃欲仰首伸眉、論列是非、不亦輕朝廷羞當世之士邪。<span class="zhu">此段申言不足薦士、再答安意。</span>嗟乎嗟乎、如僕尚何言哉、尚何言哉。<span class="zhu">加一筆、更悲惋。</span>且事本末未易明也。<span class="zhu">以下敍己所以被禍之由。此一句管到受辱著書、且與下文未易一二爲俗人言難爲俗人言相呼應。</span>僕少負不羈之才、<span class="zhu">負、猶無也。不羈、言才質高遠、不可羈繫也。</span>長無鄉曲之譽、主上幸以先人之故、使得奏薄伎、出入周衛之中。<span class="zhu">言襲先人太史舊職。周衛、宿衛周密也。</span>僕以爲戴盆何以望天、<span class="zhu">頭戴盆則不得望天、望天則不得戴盆、事不可兼施、言己方一心于史職、不暇修人事也。</span>故絕賓客之知、忘室家之業、日夜思竭其不肖之才力、務一心營職、以求親媚於主上、<span class="zhu">初意本如此。</span>而事乃有大謬不然者。<span class="zhu">捷轉。</span>夫僕與李陵、俱居門下、<span class="zhu">同爲侍中。</span>素非能相善也、趨舍異路、未嘗銜杯酒、接殷勤之餘歡。<span class="zhu">先明與陵無舊好。</span>然僕觀其爲人、自守奇士、<span class="zhu">自守奇節之士。</span>事親孝、與士信、臨財廉、取與義、分別有讓、恭儉下人、常思奮不顧身、以殉國家之急、<span class="zhu">以身從事曰殉。</span>其素所蓄積也、僕以爲有國士之風。<span class="zhu">次明于陵有獨賞。</span>夫人臣出萬死不顧一生之計、赴公家之難、斯已奇矣。<span class="zhu">一振。</span>今舉事一不當、而全軀保妻子之臣、隨而媒<span class="zhu">同酶、</span>糱<span class="zhu">孽、</span>其短、<span class="zhu">媒、酒酵也。糱、麴也。謂釀成其禍也。</span>僕誠私心痛之。<span class="zhu">一落。</span>且李陵<span class="zhu">此下言李陵之勝敗、曲折周悉。</span>提步卒不滿五千、深踐戎馬之地、足歷王庭、<span class="zhu">匈奴庭。</span>垂餌虎口、橫挑彊胡、仰億萬之師、與單<span class="zhu">蟬、</span>于<span class="zhu">匈奴號。</span>連戰十有餘日、所殺過當、<span class="zhu">陵軍士少、殺匈奴倍多、故曰過當。</span>虜救死扶傷不給、旃<span class="zhu">同氈、</span>裘之君長咸震怖、<span class="zhu">旃裘、匈奴所服。</span>乃悉徵其左右賢王、<span class="zhu">左賢王、右賢王、並匈奴侯王之號。</span>舉引弓之人、一國共攻而圍之、轉鬬千里、矢盡道窮、救兵不至、士卒死傷如積。<span class="zhu">恣、 ○積、露積也。</span>然陵一呼勞<span class="zhu">去聲、</span>軍、士無不起、躬自流涕、沬<span class="zhu">誨、</span>血飲泣、<span class="zhu">血沾而曰沬。淚入口曰飲。</span>更張空弮、<span class="zhu">宦、 ○弮、弩弓也。陵時矢盡、故張空弓。</span>冒白刃、北嚮爭死敵者。<span class="zhu">一段極力描寫。</span>陵未沒時、使有來報、<span class="zhu">陵麾下騎陳步樂、報陵戰克捷。</span>漢公卿王侯、皆奉觴上壽。<span class="zhu">故意寫出公卿王侯醜狀。</span>後數日、陵敗書聞、主上爲之食不甘味、聽朝不怡、大臣憂懼、不知所出。<span class="zhu">故意寫出。 ○已上詳敍李陵。</span>僕竊不自料其卑賤、見主上慘愴怛悼、誠欲效其款款之愚。<span class="zhu">款款、忠實貌。</span>以爲李陵素與士大夫絕甘分少、<span class="zhu">味之甘者自絕、食之少者分之。 ○上素所蓄積句、與此素與士大夫絕甘分少句、兩素字遙關。</span>能得人之死力、雖古之名將、不能過也、身雖陷敗、<span class="zhu">敗降匈奴。</span>彼觀其意、<span class="zhu">彼觀、猶觀彼也。</span>且欲得其當而報於漢、<span class="zhu">欲立功于匈奴以當罪、乃所以報漢也。</span>事已無可奈何、<span class="zhu">事旣無可如何、計不得不出此。 ○此句正推原陵意、妙。</span>其所摧敗、功亦足以暴<span class="zhu">僕、</span>於天下矣。<span class="zhu">況其摧破匈奴之兵、已足以表白于天下矣。 ○此段以以爲二字貫、是遷意中語。</span>僕懷欲陳之而未有路、<span class="zhu">未得其便。</span>適會召問、卽以此指推言陵之功、<span class="zhu">上段意中之㫖。</span>欲以廣主上之意、<span class="zhu">對上慘愴怛悼。</span>塞睚<span class="zhu">厓、</span>眦<span class="zhu">恣、</span>之辭。<span class="zhu">睚眦、忤目相視貌。 ○對上媒糱其短。</span>未能盡明、明主不曉、以爲僕沮貳師、而爲李陵游說、<span class="zhu">稅、</span>遂下於理。<span class="zhu">初上遣貳師將軍李廣利征匈奴、令陵爲助。及陵與單于相值、而貳師無功、聞遷言、謂遷欲沮止貳師、以成李陵、而爲其游說、遂下獄。理、治獄官。</span>拳拳之忠、終不能自列。<span class="zhu">拳拳、忠謹貌。列、陳也。</span>因爲誣上、卒從吏議。<span class="zhu">吏議以爲誣上、天子終從其議、定爲宮刑。</span>家貧貨賂不足以自贖、<span class="zhu">法可以金贖罪、而遷無金可以自贖。</span>交游莫救視、左右親近、不爲一言。<span class="zhu">觀家貧貨賂三句、則知史遷作貨殖游俠二傳、非無爲也。</span>身非木石、獨與法吏爲伍、<span class="zhu">伍、對也。</span>深幽囹<span class="zhu">陵、</span>圄<span class="zhu">語、</span>之中、<span class="zhu">囹圄、獄也。</span>誰可告愬者。此真少卿所親見、僕行事豈不然乎。<span class="zhu">已上詳敍自己。</span>李陵旣生降、頹其家聲、而僕又佴<span class="zhu">是、</span>之蠶室、<span class="zhu">佴、次也。養蠶之室溫而密、腐刑患風、須入密室乃得全、因呼爲蠶室。</span>重爲天下觀笑、悲夫悲夫、事未易一二爲俗人言也。<span class="zhu">一二、謂委屈也。言陵與己事、俱不能委曲向俗人說、謂俗人不知也。 ○此段總結上兩段、下乃專敍己所以不自引決之意。</span>僕之先、非有剖符丹書之功、<span class="zhu">漢初功臣剖符世爵、又論功定封、申以丹書之信。</span>文史星歷、近乎卜祝之閒、<span class="zhu">遷父爲太史、掌知天文、律曆、卜筮、祠祝之事。</span>固主上所戲弄、倡優所畜、流俗之所輕也。<span class="zhu">不爲天子所重、故爲流俗所輕。</span>假令僕伏法受誅、<span class="zhu">自引決。</span>若九牛亡一毛、與螻蟻何以異、而世俗又不能與死節者次比、特以爲智窮罪極、不能自免、卒就死耳、何也、素所自樹立使然也。<span class="zhu">挽一句指僕之先以下言。</span>人固有一死、死或重於泰山、或輕於鴻毛、用之所趣<span class="zhu">同趨、</span>異也。<span class="zhu">彼此忖量、輕重較然、結上生下。</span>太上不辱先、其次不辱身、其次不辱理色、<span class="zhu">義理、顏色。</span>其次不辱辭令、<span class="zhu">言辭、教令。</span>其次詘體受辱、<span class="zhu">詘體、長跪也。</span>其次易服受辱、<span class="zhu">易服、著赭衣。</span>其次關木索被箠楚受辱、<span class="zhu">關木、杻械也。索、繩也。箠、杖也。楚、荊也。</span>其次剔毛髮嬰金鐵受辱、<span class="zhu">剔毛髮、髠也。嬰、繞也。嬰金鐵、鉗也。</span>其次毀肌膚斷<span class="zhu">短、</span>肢體受辱、<span class="zhu">黥刖、劓刵。</span>最下腐刑極矣。<span class="zhu">宮刑腐臭、故曰腐刑。 ○歷借不辱受辱者、以形己之極辱、文字奇麗而瓌瑋。</span>傳曰、刑不上大夫。此言士節不可不勉勵也。<span class="zhu">上大夫有罪、則賜自殺、不致加刑以辱之、所以勵士節。 ○曲一筆、言此是太始之言、非今日之謂。</span>猛虎在深山、百獸震恐、及在檻穽之中、<span class="zhu">檻、圈也。穿地爲坑曰穽。</span>搖尾而求食、積威約之漸也。<span class="zhu">其威爲人所制約、故漸積至此。 ○引起。</span>故士有畫地爲牢、勢不可入、削木爲吏、議不可對、定計於鮮也。<span class="zhu">鮮、明也。未遇刑自殺爲鮮明。士之勵節如此。</span>今交手足、受木索、暴肌膚、受榜<span class="zhu">邦、</span>箠、<span class="zhu">榜、擊也。</span>幽於圜<span class="zhu">還、</span>牆之中、<span class="zhu">圜牆、獄也。</span>當此之時、見獄吏則頭搶地、<span class="zhu">搶、突也。</span>視徒隸則心惕息、<span class="zhu">驚惕而喘息。</span>何者、積威約之勢也。及以至是言不辱者、所謂彊顏耳、<span class="zhu">勉彊厚顏。</span>曷足貴乎。<span class="zhu">以上敍己受辱。</span>且西伯、<span class="zhu">文王。</span>伯也、拘於羑<span class="zhu">有、</span>里、<span class="zhu">羑里、殷獄名。</span>李斯、相也、<span class="zhu">秦始皇相。</span>具於五刑、<span class="zhu">先行墨劓剕宮、而後大辟、故曰具五刑。</span>淮陰、王也、受械於陳、<span class="zhu">韓信爲楚王、人有告信欲反、高祖用陳平謀、僞遊雲夢、信謁上于陳、高祖令武士縛信、載後車。至洛陽、赦爲淮陰侯。</span>彭越、張敖、南面稱孤、繫獄抵罪、<span class="zhu">彭越、梁王。高祖誅陳豨、徵兵于梁、越稱病、上捕之、囚于洛陽。張敖嗣父耳爲王、人告其反、捕繫之。</span>絳侯誅諸呂、權傾五伯、囚於請室、<span class="zhu">絳侯周勃。誅諸呂、立孝文、權盛于五伯。後有告勃謀反者、遂囚于請罪之室。</span>魏其、大將也、衣<span class="zhu">去聲、</span>赭<span class="zhu">者、</span>衣、關三木、<span class="zhu">魏其侯竇嬰。坐灌夫罵丞相田蚡不敬、論棄市。赭、赤色。罪人之服。關、穿也。三木在頸及手足、杻枷械也。</span>季布爲朱家鉗奴、<span class="zhu">布爲楚將、數窘漢王、楚滅、高祖購求布千金、敢舍匿者、罪三族、布乃髠鉗之魯朱家、賣之。</span>灌夫受辱於居室、<span class="zhu">丞相田蚡娶燕王女爲夫人、太后詔列侯宗室皆往賀、潁陰侯灌夫怒罵之、坐不敬、乃繫于田蚡所居之室。</span>此人皆身至王侯將相、聲聞鄰國、及罪至罔<span class="zhu">同網、</span>加、<span class="zhu">罔、猶法也。</span>不能引決自裁、在塵埃之中、古今一體、安在其不辱也。<span class="zhu">歷引被辱古人自證。</span>由此言之、勇怯、勢也、彊弱、形也、審矣、何足怪乎。<span class="zhu">言勇怯強弱、皆緣形勢頓殊、原無定體、自古以然、何足怪乎。</span>夫人不能早自裁繩墨之外、以稍陵遲、至於鞭箠之間、乃欲引節、斯不亦遠乎。<span class="zhu">言人不能早自裁決、以出獄吏繩墨之外、而稍遲疑、則至鞭箠、欲引節自絕、不亦遠于知幾乎。</span>古人所以重施刑於大夫者、殆爲此也。<span class="zhu">找轉刑不上大夫句。 ○以上言不必引決、以下言己之不引決、乃更有所欲爲。</span>夫人情莫不貪生惡死、念父母、顧妻子、至激於義理者不然、乃有所不得已也。<span class="zhu">言激于義理者、則不貪生念顧、義不得已也。</span>今僕不幸早失父母、無兄弟之親、獨身孤立、少卿視僕於妻子何如哉。<span class="zhu">言父母兄弟已喪、無可念矣。視我于妻子何如哉、言何足顧也。</span>且勇者不必死節、怯夫慕義、何處不勉焉。<span class="zhu">死節要歸于義、何嘗論勇怯。</span>僕雖怯懦欲苟活、亦頗識去就之分矣、何至自沉溺縲紲之辱哉。<span class="zhu">跌宕。</span>且夫臧獲婢妾、<span class="zhu">荊揚淮海之間、呼奴爲臧、呼婢爲獲。</span>猶能引決、況僕之不得已乎。<span class="zhu">應上不得已。 ○再跌宕。</span>所以隱忍苟活、幽於糞土之中而不辭者、恨私心有所不盡、鄙陋沒世、而文采不表於後世也。<span class="zhu">凡作無數跌宕、方說出作史記本意。筆勢何等紆迴、何等鬱勃。</span>古者富貴而名磨滅、不可勝<span class="zhu">升、</span>記、唯倜<span class="zhu">惕、</span>儻非常之人稱焉。<span class="zhu">倜儻、卓異也。 ○先虛提一筆。</span>蓋文王拘而演周易、<span class="zhu">崇侯譖西伯于紂、紂乃囚之于羑里。西伯演易之八卦爲六十四。</span>仲尼戹而作春秋、<span class="zhu">孔子戹于陳蔡、還作春秋。</span>屈原放逐、乃賦離騷、<span class="zhu">屈原爲楚懷王左徒、上官大夫讒之、被放逐、乃作離騷經。</span>左丘失明、厥有國語、<span class="zhu">失明、謂無目也。</span>孫子臏<span class="zhu">頻上聲、</span>腳、兵法修列、<span class="zhu">孫臏與龐涓俱學兵法、涓自以爲能不及臏、乃陰使人召臏、至則刑斷其兩足而黥之。臏、刖刑、去膝蓋骨。人因呼爲孫臏。</span>不韋遷蜀、世傳呂覽、<span class="zhu">秦始皇遷呂不韋于蜀、于是著書、以爲八覽六論十二紀、名呂氏春秋。</span>韓非囚秦、說<span class="zhu">稅、</span>難孤憤、<span class="zhu">韓非、韓之公子也、入秦爲李斯所毀、下獄。非先曾著孤憤說難十餘萬言。</span>詩三百篇、大底賢聖發憤之所爲作也。<span class="zhu">倒句。</span>此人皆意有所鬱結、不得通其道、故述往事、思來者。<span class="zhu">述往古興亡賢愚之事、思來者以作戒也。 ○三句總承上八句說、此廣引被辱著書之人、以發作史之意。</span>乃如左丘無目、孫子斷足、終不可用、退而論書策以舒其憤、思垂空文以自見。<span class="zhu">獨複引左氏孫子者、以其廢疾與己同、因遂言著書、宜與之一例也。</span>僕竊不遜、近自託於無能之辭、網羅天下放失舊聞、略考其事、綜其終始、稽其成敗興壞之紀、上計軒轅、<span class="zhu">黃帝。</span>下至于茲、<span class="zhu">漢武。</span>爲十表、本紀十二、書八章、世家三十、列傳七十、凡百三十篇、亦欲以究天人之際、通古今之變、成一家之言。草創未就、會遭此禍、惜其不成、是以就極刑而無慍色。<span class="zhu">忍一時之辱、而垂萬世之名、立志誠卓。</span>僕誠已著此書、藏之名山、<span class="zhu">藏于山者、備亡失也。</span>傳之其人、通邑大都、<span class="zhu">傳之同志、廣之邑都。</span>則僕償前辱之責、雖萬被戮、豈有悔哉。<span class="zhu">史遷深以刑餘爲辱、故通篇不脫一辱字。此結言著書償前辱、聊以自解。</span>然此可爲智者道、難爲俗人言也。<span class="zhu">回應前文、關鎖緊密。</span>且負下未易居、<span class="zhu">負累之下、未易可居。</span>下流多謗議、<span class="zhu">下流、至賤也。</span>僕以口語、遇遭此禍、重爲鄉黨所戮笑、以污辱先人、亦何面目復上父母之丘墓乎。雖累百世、垢彌甚耳。是以腸一日而九迴、居則忽忽若有所亡、出則不知其所往。每念斯恥、汗未嘗不發背霑衣也。<span class="zhu">言如此便應逃遁遠去。</span>身直爲閨閤<span class="zhu">蛤、</span>之臣、寧得自引深藏巖穴邪、故且從俗浮沉、與時俯仰、以通其狂惑。<span class="zhu">閨閤臣、閹臣。引、出也。狂惑、謂小人。言所以不得逃遁遠去、只因久係閨閤之臣、故不得自主耳。豈真得位行道哉。</span>今少卿乃教以推賢進士、無乃與僕私心剌<span class="zhu">辣、</span>謬乎。<span class="zhu">剌、戾也。 ○此書大㫖、總是却少卿推賢進士之教。故四字爲一篇綱領、始終亦自相應。</span>今雖欲自彫琢曼<span class="zhu">萬、</span>辭以自飾、<span class="zhu">曼、美也。</span>無益於俗不信、<span class="zhu">恐益爲俗人所不信。</span>適足取辱耳。要之死日然後是非乃定。<span class="zhu">言死後名譽流于千載也。 ○直應上本末未易明句。</span>書不能悉意、略陳固陋。謹再拜。
</p>
<p class="kindle-cn-para-left">此書反覆曲折、首尾相續、敍事明白、豪氣逼人。其感慨嘯歌、大有燕趙烈士之風。憂愁幽思、則又直與離騷對壘。文情至此極矣。
</p>
</div>
</body>
</html>