<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>心術蘇洵</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uUJLT5WczRap22s7HjL75ID">
<div class="chapter" id="chapter">
<h1 class="juan">蘇洵</h1>
<h2 class="title">心術</h2>
<hr/><p class="calibre5">
爲將之道、當先治心。泰山崩於前而色不變、麋鹿興於左而目不瞬、<span class="zhu">【舜、】</span>然後可以制利害、可以待敵。<span class="zhu">【第一段、言爲將當先治心。 ○此篇每段自爲節奏、而以治心爲主。】</span>凡兵上義不義、雖利勿動。非一動之為利害、而他日將有所不可措手足也。夫惟義可以怒士、士以義怒、可與百戰。<span class="zhu">【第二段、言舉兵當知尚義。】</span>凡戰之道、未戰養其財、將戰養其力、旣戰養其氣、旣勝養其心。謹烽燧、嚴斥堠、<span class="zhu">【後、 ○烽燧所以警寇。晝則燔燧、夜則舉燧。斥、度也。堠、望也。以望烽火也。】</span>使耕者無所顧忌、所以養其財。豐犒而優游之、所以養其力。小勝益急、小挫益厲、所以養其氣。用人不盡其所欲爲、所以養其心。<span class="zhu">【雖平敍、自歸重養心。】</span>故士常蓄其怒、懷其欲而不盡。怒不盡則有餘勇、欲不盡則有餘貪。故雖幷天下、而士不厭兵。此黃帝之所以七十戰而兵不殆也。不養其心、一戰而勝、不可用矣。<span class="zhu">【第三段、言議戰當知所養。】</span>凡將欲智而嚴、凡士欲愚。智則不可測、嚴則不可犯、故士皆委己而聽命、夫安得不愚。夫惟士愚、而後可與之皆死。<span class="zhu">【第四段、言將與士當得智愚。】</span>凡兵之動、知敵之主、知敵之將、而後可以動於險。鄧艾縋<span class="zhu">【墜、】</span>兵於蜀中、非劉禪之庸、則百萬之師可以坐縛、彼固有所侮而動也。<span class="zhu">【後漢、炎興元年、魏將鄧艾入蜀、自陰平行無人之地七百餘里、鑿山通道、造作橋閣、山高谷深、至爲艱險。艾以氈自裹、推轉而下。將士皆攀木緣崖、魚貫而進。先登至江油、遂至成都。後主禪出降、漢亡。】</span>故古之賢將、能以兵嘗敵、而又以敵自嘗、故去就可以決。<span class="zhu">【此段、就上段分出、申說智字。】</span>凡主將之道、知理而後可以舉兵、知勢而後可以加兵、知節而後可以用兵。知理則不屈、知勢則不沮、知節則不窮。見小利不動、見小患不避。小利小患、不足以辱吾技也。夫然後有以支大利大患。夫惟養技而自愛者、無敵於天下。故一忍可以支百勇、一靜可以制百動。<span class="zhu">【第五段、言主將當知理、勢、節三者。】</span>兵有長短、敵我一也。敢問吾之所長、吾出而用之、彼將不與吾校。吾之所短、吾蔽而置之、彼將強與吾角、奈何。曰、吾之所短、吾抗而暴<span class="zhu">【僕、】</span>之、使之疑而卻。吾之所長、吾陰而養之、使之狎而墮其中。此用長短之術也。<span class="zhu">【第六段、言主將當善用長短之術。】</span>善用兵者、使之無所顧、有所恃。無所顧、則知死之不足惜。有所恃、則知不至於必敗。尺箠當猛虎、奮呼而操擊。<span class="zhu">【喻有所恃。】</span>徒手遇蜥<span class="zhu">【昔、】</span>蜴、<span class="zhu">【亦、】</span>變色而卻步、<span class="zhu">【喻無所恃。】</span>人之情也。知此者、可以將矣。袒裼而案劍、則烏獲不敢逼。冠胄衣甲、據兵而寢、則童子彎弓殺之矣。<span class="zhu">【此喻不可徒恃、比前喻更深一層。】</span>故善用兵者以形固。夫能以形固、則力有餘矣。<span class="zhu">【第七段、論有備無患之道。而以善用兵者、以形固終焉。】</span>
</p>
<p class="kindle-cn-para-left">【此篇逐節自爲段落、非一片起伏首尾議論也。然先後不紊。由治心而養士、由養士而審勢、由審勢而出奇、由出奇而守備、段落鮮明、井井有序。文之善變化也。】
</p>
</div>
</body>
</html>