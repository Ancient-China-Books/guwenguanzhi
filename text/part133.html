<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>後十九日復上宰相書韓愈</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uaYx9k9XlW9sN2LZOncAnI8">

  <div class="chapter" id="chapter">

    <h1 class="juan">韓愈</h1>

    <h2 class="title">後十九日復上宰相書</h2>

    <hr/>

    <p class="calibre5">二月十六日，前鄉貢進士韓愈，謹再拜言相公閣<span class="zhu">蛤。</span>下。</p>

    <p class="calibre5">向上書及所著文後，待命凡十有九日，不得命。恐懼不敢逃遁，不知所為。乃復敢自納於不測之誅，以求畢其說，而請命於左右<span class="zhu">從前書敘起。</span>。</p>

    <p class="calibre5">愈聞之，蹈水火者之求免於人也，不惟其父兄子弟之慈愛，然後呼而望之也。將有介於其側者，雖其所憎怨，苟不至乎欲其死者，則將大其聲疾呼而望其仁之也<span class="zhu">設喻一段，卻作兩層寫。</span>。彼介於其側者，聞其聲而見其事，不惟其父兄子弟之慈愛然後往而全之也。雖有所憎怨，苟不至乎欲其死者，則將狂奔盡氣，濡手足，焦毛髮，救之而不辭也<span class="zhu">看他複寫上文，不換一字。</span>。若是者何哉？其勢誠急，而其情誠可悲也<span class="zhu">總上兩段，勢急是總前一段，情悲是總次一段。</span>。</p>

    <p class="calibre5">愈之強學力行有年矣。愚不惟道之險夷，行且不息，以蹈於窮餓之水火，其既危且亟矣，大其聲而疾呼矣，閣下其亦聞而見之矣<span class="zhu">四句四「矣」字生姿。</span>。其將往而全之歟，抑將安而不救歟？有來言於閣下者曰：「有觀溺於水而爇<span class="zhu">說。</span>於火者，有可救之道，而終莫之救也。」閣下且以為仁人乎哉？不然，若愈者，亦君子之所宜動心者也<span class="zhu">兩「將……歟」字，一「乎哉」字，跌出此句，最見精神。</span>。</p>

    <p class="calibre5">或謂愈，子言則然矣，宰相則知子矣，如時不可何<span class="zhu">「時」字正與上「勢」字對看。言勢雖急，而時不可也。下文三轉，深闢其「時不可」之說。</span>？愈竊謂之不知言者，誠其材能不足當吾賢相之舉耳。若所謂時者，固在上位者之為耳，非天之所為也。前五六年時，宰相薦聞，尚有自布衣蒙抽擢者，與今豈異時哉<span class="zhu">布衣蒙抽擢，自是公自開後門。</span>？且今節度、觀察使及防禦、營田諸小使等，尚得自舉判官，無間於已仕未仕者，況在宰相，吾君所尊敬者，而曰不可乎<span class="zhu">一段即今比擬。</span>？古之進人者，或取於盜，或舉於管庫<span class="zhu">《禮記》:「管仲遇盜，取二人焉，上以為公臣。」趙文子「所舉於晉國管庫之士，七十有餘家」。</span>，今布衣雖賤，猶足以方於此<span class="zhu">一段援古自況。</span>。情隘辭蹙，不知所裁，亦惟少垂憐焉。愈再拜。</p>

    <p class="kindle-cn-para-left">前幅設喻，中幅入正文，後幅再起一議。總以「勢」字、「時」字作主。到底曲折，無一直筆。所見似悲慼，而文則宕逸可誦。</p>

  </div>

</body>

</html>