<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>序</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uUULDej8bCQCrlbcUpn7MbF">

  <div class="chapter" id="chapter">

    <h2 class="title">序二</h2>
    <hr/>

    <p class="kindle-cn-para-left-1">古文宜選乎？曰：無庸也。琳琅觸目，美不勝收，則選尚已。古文至今日，操選政者代有其人，駸駸乎有積薪之嘆矣，尚宜選乎？曰：無庸也。詳略互見，醇疵錯陳，則選又尚已。且餘兩人非敢言選也，集焉雲耳。集之奈何？集古人之文，集古今人之選，而略者詳之，繁者簡之，散者合之，舛錯者釐定之，差訛者校正之云爾。蓋諸選家各有精思深義以抉古人之奧，讀之者取此置彼則美者或遺，一概觀覽則勞於睹記，此餘兩人所以匯而集之也。</p>

    <p class="kindle-cn-para-left-1">至於考訂之下偶有所得，則亦謹附之以備參究，不敢雷同附和以取譏於大雅。若夫聲音之間，點畫之際，諸家或以為無益於至義而忽之，而不知童子之所肄習於終身勿能忘。況棘闈之中，字畫一有不合即遭擯斥，可不慎歟？餘兩人之從事於茲也有年矣，兢兢焉一義之未合於古勿敢登也，一理之未慊於心勿敢載也，一段落、一鉤勒之不軌於法度勿敢襲也，一聲音、一點畫之不協於正韻勿敢書也。</p>

    <p class="kindle-cn-para-left-1">山居寂寥，日點一藝以課子弟，而非敢以此問世也。間有好事者，有所許可輒手錄數則以去，鄉先生見之者必曰：「諸選之美者畢集，其缺者無不備，而訛者無不正，是集古文之成者也，觀止矣！宜付之剞劂，以公之於世。」餘兩人默然相視良久曰：「唯唯，勿敢當，勿敢當。誠若先生言，抑亦何敢自私？」退而輯平日之所課業者若干首，付諸梓人，以請政於海內君子云。</p>

    <p class="kindle-cn-signature">康熙戊寅仲冬山陰吳乘權（楚材）、吳大職（調侯）氏題於尺木堂。</p>

  </div>

</body>

</html>
