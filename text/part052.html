<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>吳子使札來聘公羊傳·襄公二十九年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uXz2XeSnw4J5WdGSoipJp3B">

  <div class="chapter" id="chapter">

    <h1 class="juan">公羊傳·襄公二十九年</h1>

    <h2 class="title">吳子使札來聘</h2>

    <hr/>

    <p class="calibre5">吳無君、無大夫<span class="zhu">據向之會稱國。</span>，此何以有君、有大夫<span class="zhu">吳始君、臣並見。</span>？賢季子也。何賢乎季子？讓國也<span class="zhu">「讓國」二字，括盡全篇。</span>。其讓國奈何？謁也、餘祭<span class="zhu">債。</span>也、夷昧也，與季子同母者四<span class="zhu">與，並也。</span>。季子弱而才，兄弟皆愛之，同欲立之以為君<span class="zhu">父壽夢欲立之而不受，至是兄弟又同欲立之。○以國讓謁。</span>。謁曰：「今若是迮<span class="zhu">謫。</span>而與季子國<span class="zhu">迮，驟也。</span>，季子猶不受也<span class="zhu">可見前已不受，從謁口中補出，妙。</span>。請無與子而與弟，弟兄迭為君，而致國乎季子<span class="zhu">曲為季子受地。</span>。」皆曰：「諾<span class="zhu">三字，寫同欲立之如見，妙。</span>。」故諸為君者，皆輕死為勇，飲食必祝曰：「天苟有吳國，尚速有悔於予身<span class="zhu">悔，咎也。急欲致國於季子意。○自是發於至誠，不愧句吳後裔。</span>。」故謁也死，餘祭也立；餘祭也死，夷昧也立；夷昧也死，則國宜之季子者也<span class="zhu">頓句生姿。</span>。</p>

    <p class="calibre5">季子使<span class="zhu">去聲。</span>而亡焉<span class="zhu">因出使而不歸。</span>。僚者<span class="zhu">夷昧子。</span>，長庶也<span class="zhu">於三君之子為長。</span>，即之<span class="zhu">就位也。</span>。季子使而反，至而君之爾<span class="zhu">聞僚既立乃歸。○以國讓僚。</span>。闔廬<span class="zhu">謁之子。</span>曰：「先君之所以不與子國而與弟者，凡為<span class="zhu">去聲。</span>季子故也<span class="zhu">先提一句。</span>。將從先君之命與<span class="zhu">平聲。</span>，則國宜之季子者也。如不從先君之命與，則我宜立者也<span class="zhu">兩意一正一反，闔廬之言亦是。</span>。僚惡<span class="zhu">烏。</span>得為君乎<span class="zhu">後斷一句。</span>？於是使專諸刺僚<span class="zhu">專諸，膳宰。僚嗜炙魚，因進魚而刺之。○讓變為爭，奇。</span>，而致國乎季子<span class="zhu">爭矣復讓，更奇。</span>。季子不受曰：「爾弒吾君，吾受爾國，是吾與爾為篡也<span class="zhu">以分言，伏下「義」字。</span>。爾殺吾兄<span class="zhu">殺兄之子，亦猶殺兄。</span>，吾又殺爾，是父子兄弟相殺，終身無已也<span class="zhu">以情言，伏下「仁」字。</span>。」去之延陵，終身不入吳國<span class="zhu">延陵，吳下邑。《禮》:「公子無去國之義，故不越境。」國，謂國都。既不忍討闔廬，義不可留事，故不入。○超然物外。</span>。故君子以其不受為義，以其不殺為仁<span class="zhu">千古定論。○以國讓闔廬。○收完讓國事。</span>。</p>

    <p class="calibre5">賢季子，則吳何以有君、有大夫？以季子為臣，則宜有君者也<span class="zhu">以季子賢，許有大夫，則宜使有君。○又繳有君、有大夫，完密。下復洗髮稱名作結，經義一字不漏。</span>。札者何？吳季子之名也。春秋賢者不名<span class="zhu">或書字，或書子。</span>，此何以名？許夷狄者，不壹而足也<span class="zhu">不以一事之美而遽足，以待之者嚴也。</span>。季子者，所賢也，曷為不足乎季子？許人臣者必使臣，許人子者必使子也<span class="zhu">臣子尊榮，莫不欲與君父共之。故許之者，必使其可為臣子。賢季子而稱名，所以使其為吳臣子也。○奇思創解。</span>。</p>

    <p class="kindle-cn-para-left">泰伯讓周，此則兄弟讓國，可謂無忝厥祖矣。然不可以為訓也。迨於僚、光，骨肉相殘，非季子賢明，則流禍不止，此《春秋》所以重予之歟？</p>

  </div>

</body>

</html>