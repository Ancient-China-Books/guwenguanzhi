<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>石碏諫寵州吁左傳·隱公三年</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uevSbfmxyHVlRd6gHKoONa2">
<div class="chapter" id="chapter">
<h1 class="juan">左傳·隱公三年</h1>
<h2 class="title">石碏諫寵州吁</h2>
<hr/><p class="calibre5">
	衛莊公娶于齊東宮得臣之妹，曰莊姜。<span class="zhu">東宮，太子宮也。得臣，齊太子名。○敘莊姜與太子同母，表其所生之貴也。與下嬖人緊照。</span>美而無子，<span class="zhu">美於色，賢於德，而不見答，終以無子。○四字深妙。</span>衛人所爲<span class="zhu">去聲</span>賦《碩人》也。<span class="zhu">《碩人》，《國風》篇名。國人以莊姜美而不見答，作《碩人》之詩以閔之。○引證冷雋。</span>又娶于陳，曰厲嬀<span class="zhu">規</span>，生孝伯，蚤死。其娣<span class="zhu">弟</span>戴嬀生桓公，莊姜以爲己子。<span class="zhu">嬀，陳姓。厲、戴，皆謐也。妻之妹從妻來者曰娣。桓公雖非正出，然爲正嫡所子，自然當立。○莊姜以爲己子，應「無子」句。</span>
</p>
<p class="calibre5">
	公子州吁，嬖人之子也，<span class="zhu">莊公嬖妾，生子名曰州吁。賤而得幸日嬖。</span>有寵而好<span class="zhu">去聲</span>兵，<span class="zhu">母嬖故有寵。「寵」字是一篇主腦，伏下「六逆」禍根。</span>公弗禁。<span class="zhu">以寵故弗禁。</span>莊姜惡<span class="zhu">烏故反</span>之。<span class="zhu">縱其好兵，必致禍，故惡之。○以上敘莊姜賢美而不見答，所寵者乃嬖人之子州吁，衛國之禍自此始矣，以起下文。</span>
</p>
<p class="calibre5">
	石碏<span class="zhu">鵲。○衛大夫。</span>諫曰；「臣聞愛子，教之以義方，弗納於邪。<span class="zhu">方，矩則也。《易》曰：「義以方外」。納，使之入也。邪者，義之反，指好兵言。</span>驕、奢、淫、佚，所自邪也。四者之來，寵祿過也。<span class="zhu">驕、奢、淫、佚，乃邪之所自起。而所以有此四者，由寵祿之過。祿者，寵之實也。○以上推言寵之流弊，適所以納子於邪，實非愛子也。</span>將立州吁，乃定之矣；<span class="zhu">先拗一筆。</span>若猶未也，階之爲禍。<span class="zhu">不定其位，勢必緣寵而爲禍。○四句，與「欲與大叔」數句，筆法相同。</span>夫<span class="zhu">扶</span>寵而不驕，驕而能降，降而不憾，憾而能眕<span class="zhu">軫</span>者，鮮<span class="zhu">去聲</span>矣。<span class="zhu">眕，安重貌。言寵愛而不驕肆，驕肆而能降心，降心而不怨恨，怨恨而能安重，如此者少也。○此就人常情上，申言所自邪之義，以明州吁之必爲禍也。</span>且夫<span class="zhu">以下推開一步，就莊姜、桓公與嬖人、州吁，兩兩相對說。</span>賤妨貴，<span class="zhu">以爵言。</span>少<span class="zhu">去聲</span>陵長，<span class="zhu">掌。○以齒言。</span>遠間<span class="zhu">去聲</span>親，<span class="zhu">以地言。</span>新間舊，<span class="zhu">以情言。</span>小加大，<span class="zhu">以勢言。</span>淫破義，<span class="zhu">以德言。</span>所謂六逆也。<span class="zhu">此六者，皆逆理之事。</span>君義，臣行，<span class="zhu">以在國言。</span>父慈，子孝，兄愛，弟敬，<span class="zhu">以在家言。</span>所謂六順也。<span class="zhu">此六者，皆順理之事。</span>去順效逆，<span class="zhu">今寵州吁，其於六逆，則賤妨貴，少陵長；其於六順，則弟不敬。是去順而效逆矣。</span>所以速禍也。君人者，將禍是務去，而速之，無乃不可乎？」<span class="zhu">兩「禍」字，應前「階之爲禍」。「君人」以下十六字，一氣三轉，詞意愷切。</span>弗聽。<span class="zhu">莊公不聽。</span>
</p>
<p class="calibre5">
	其子厚與州吁遊，禁之，<span class="zhu">應弗禁。</span>不可。<span class="zhu">石厚不聽。</span>桓公立，乃老。<span class="zhu">謂告老致仕。○夫以石碏之賢，諫既不行於君，令復不行於子，命也。夫其見幾而作，不侯終日，智矣哉。</span>
</p>
<p class="kindle-cn-para-left">
	「寵」字乃此篇始終關鍵。自古寵子未有不驕，驕子未有不敗。石碏有見於此，故以教之義方爲愛子之法。是拔本塞源，而預絕其禍根也。莊公愎而弗圖，辨之不早，貽禍後嗣，嗚呼慘哉！
</p>
</div>
</body>
</html>
