<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>縱囚論歐陽修</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uRNofD2gPpzrUYvJ4tniWQF">

  <div class="chapter" id="chapter">

    <h1 class="juan">歐陽修</h1>

    <h2 class="title">縱囚論</h2>

    <hr/>

    <p class="calibre5">信義行於君子，而刑戮施於小人<span class="zhu">兩句立柱。</span>。刑入於死者，乃罪大惡極，此又小人之尤<span class="lcx_zhu">甚</span>者也<span class="zhu">懸指所縱之囚。</span>。寧以義死，不苟幸生，而視死如歸，此又君子之尤難者也<span class="zhu">懸指囚之自歸。○兩「尤」字，最見精神。</span>。方唐太宗之六年，錄大辟<span class="zhu">闢。</span>。囚三百餘人，縱使還家，約其自歸以就死。是以君子之難能，期小人之尤者以必能也<span class="zhu">一斷。</span>。其囚及期，而卒自歸無後者，是君子之所難，而小人之所易也<span class="zhu">一斷。</span>。此豈近於人情哉<span class="zhu">一句收緊，伏後「必本人情」句。</span>？</p>

    <p class="calibre5">或曰：罪大惡極，誠小人矣。及施恩德以臨之，可使變而為君子。蓋恩德入人之深，而移人之速，有如是者矣<span class="zhu">設一難，起下本旨。</span>。曰：太宗之為此，所以求此名也<span class="zhu">言太宗為此，正求恩德入人之名。○劈手一接，喝破太宗一生病根，刺心刻骨。</span>。然安知夫縱之去也，不意其必來以冀免，所以縱之乎？又安知夫被縱而去也，不意其自歸而必獲免，所以復來乎<span class="zhu">將太宗與囚之心事，一一寫出，深文曲筆。</span>？夫意其必來而縱之，是上賊下之情也；意其必免而復來，是下賊上之心也<span class="zhu">賊，猶盜也。</span>。吾見上下交相賊以成此名也，烏有所謂施恩德與夫知信義者哉<span class="zhu">上以賊下，非真施恩德也。下以賊上，非真知信義也。○反應上文收住。</span>？不然，太宗施德於天下，於茲六年矣，不能使小人不為極惡大罪；而一日之恩，能使視死如歸，而存信義，此又不通之論也<span class="zhu">反覆辨駁，愈駁愈快。</span>。</p>

    <p class="calibre5">然則何為而可？曰：縱而來歸，殺之無赦。而又縱之，而又來，則可知為恩德之致爾<span class="zhu">又起一波。</span>。然此必無之事也<span class="zhu">急轉。</span>。若夫縱而來歸而赦之，可偶一為之爾。若屢為之，則殺人者皆不死，是可為天下之常法乎？不可為常者，其聖人之法乎<span class="zhu">提出「常法」二字，縱囚之失，顯然可見。</span>？是以堯、舜、三王之治，必本於人情。不立異以為高，不逆情以幹譽<span class="zhu">前不說堯、舜、三王，留在後結，辭盡而意無窮。</span>。</p>

    <p class="kindle-cn-para-left">太宗縱囚，囚自來歸，俱為反常之事。先以不近人情斷定，末以不可為常法結之，自是千古正論。通篇雄辨深刻，一步緊一步，令無可躲閃處。此等筆力，如刀斫斧截，快利無雙。</p>

  </div>

</body>

</html>