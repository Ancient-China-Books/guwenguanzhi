<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>展禽論祀爰居國語·魯語上</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="ucjVGQvC3bpgYpW6W3nhFIC">

  <div class="chapter" id="chapter">

    <h1 class="juan">國語·魯語上</h1>

    <h2 class="title">展禽論祀爰居</h2>

    <hr/>

    <p class="calibre5">海鳥曰「爰居」<span class="zhu">疏句起法。</span>，止於魯東門之外二日，臧文仲<span class="zhu">魯大夫，臧孫氏。</span>使國人祭之<span class="zhu">直是居蔡故智。</span>。展禽<span class="zhu">即柳下惠，名獲，字禽。</span>曰：「越哉，臧孫之為政也<span class="zhu">越，謂越於禮。○不責其祀，而直責其政，立論最大。</span>！夫祀，國之大節也；而節，政之所成也<span class="zhu">節，制也。祀之節制，於國為最大，乃政之所由以成，所關甚重。</span>。故慎制祀以為國典<span class="zhu">慎者，不輕之謂。制，立也。典，常也。祀有關國政如此，故慎立祭祀之法，以為國之常經，不得有所加也。○此句極重，後俱根此立論。</span>。今無故而加典，非政之宜也<span class="zhu">兩語斷畢。</span>。</p>

    <p class="calibre5">「夫聖王之制祀也<span class="zhu">總冒一句。</span>，法施於民則祀之，以死勤事則祀之，以勞定國則祀之，能御大災則祀之，能捍大患則祀之。非是族也，不在祀典<span class="zhu">族，類也。○先將制祀之意虛論一番，下乃歷引以實之。</span>。昔烈山氏之有天下也，其子曰柱，能植百穀百蔬；夏之興也，周棄繼之<span class="zhu">烈山氏，神農號。其後世子孫有名柱者，能植谷、蔬，作農官。夏興，謂禹也。棄能繼柱之業。</span>，故祀以為稷<span class="zhu">稷，穀神也。</span>。共<span class="zhu">恭。</span>工氏之伯<span class="zhu">霸。</span>九有也，其子曰后土，能平九土<span class="zhu">共工，霸者，在羲、農之間。有，域也。共工之裔子句龍，佐黃帝為土官。九土，九州之土。</span>，故祀以為社<span class="zhu">社，土神也。○柱、棄、句龍，以勞定國。○以上社稷之祀，以下宗廟之祀。</span>。黃帝能成命百物，以明民共<span class="zhu">同「供」。</span>財<span class="zhu">黃帝，軒轅也。命，名也。成命，定百物之名也。明民，使民不惑也。共財，供給公上之賦斂也。</span>，顓頊<span class="zhu">旭。</span>能修之<span class="zhu">顓頊，黃帝之孫、帝高陽也，能修黃帝之功。</span>。帝嚳<span class="zhu">哭。</span>能序三辰以固民<span class="zhu">帝嚳，黃帝之曾孫、帝高辛也。三辰，日月星也。序之使民知休作之候。固，安也。</span>，堯能單均刑法以儀民<span class="zhu">單，盡也。均，平也。儀，善也。○四句，皆法施於民者。</span>，舜勤民事而野死<span class="zhu">徵有苗，崩於蒼梧之野。</span>，鯀障洪水而殛死<span class="zhu">鯀障防百川，績用不成，堯殛之於羽山。○舜、鯀，皆以死勤事。</span>，禹能以德修鯀之功<span class="zhu">修者，繼其事而改正之。○能御大災。</span>，契為司徒而民輯<span class="zhu">司徒，教官之長。輯，和也。○法施於民。</span>，冥勤其官而水死<span class="zhu">冥，契六世孫，為夏水官，勤於其職，而死於水。○以死勤事。</span>，湯以寬治民而除其邪<span class="zhu">除邪，謂放桀。○能捍大患。</span>，稷勤百穀而山死<span class="zhu">稷，周棄也，死於黑水之山。○以死勤事。</span>，文王以文昭<span class="zhu">文王演《易》，以文德著。○法施於民。</span>，武王去民之穢<span class="zhu">去穢，謂伐紂。○能捍大患。</span>。故有虞氏禘黃帝而祖顓頊，郊堯而宗舜<span class="zhu">有虞氏，舜後。禘，大祭也。郊，祭天以配食也。祖其有功者，宗其有德者，百世不遷之廟也。有虞氏出自黃帝、顓頊，故禘黃帝而祖顓頊。舜受禪於堯，故郊堯。《祭法》作「效嚳而宗堯。」與此異者，舜在時則宗堯，舜崩則子孫宗舜，故郊堯。</span>；夏后氏禘黃帝而祖顓頊，郊鯀而宗禹<span class="zhu">夏后氏，亦黃帝顓頊之後，故禘祖之禮同。虞以上尚德，夏以下親親，故夏郊鯀也。</span>；商人禘舜<span class="zhu">當作嚳。</span>而祖契，郊冥而宗湯<span class="zhu">嚳，契之父。契，商之始祖也。</span>；周人禘嚳而郊稷，祖文王而宗武王<span class="zhu">嚳，稷之父。稷，周之始祖也。商人祖契。周人初時亦祖稷而宗文王，顧武王定天下，其廟不可以毀，故更郊稷，祖文王而宗武王。○已上先總敘功德，後總出祀典。</span>；幕，能帥<span class="zhu">同率。</span>顓頊者也，有虞氏報焉<span class="zhu">幕，舜之後虞思也，為夏諸侯。帥，循也。報，報德之祭。</span>；杼，能帥禹者也，夏后氏報焉<span class="zhu">杼，禹七世孫、少康子季杼也，能興夏道。</span>；上甲微，能帥契者也，商人報焉<span class="zhu">上甲微，契八世孫、湯之先也。</span>；高圉、太王，能帥稷者也，周人報焉<span class="zhu">高圉，稷十世孫。太王，高圉之曾孫。○四代子孫，能帥循其祖德，皆為以勞定國。○已上逐句出祀典，法變。</span>。凡禘、郊、祖、宗、報，此五者國之典祀也<span class="zhu">總鎖一句，結住上文。以下又於五祀典外，兼舉諸祀。</span>。</p>

    <p class="calibre5">「加之以社稷山川之神，皆有功烈於民者也<span class="zhu">「社稷」應前。山川，謂五嶽四瀆。</span>；及前哲令德之人，所以為明質也<span class="zhu">質，信也。民皆明而信之，故曰明質。</span>；及天之三辰，民所以瞻仰也<span class="zhu">藉其光以見物。</span>；及地之五行，所以生殖也<span class="zhu">五行，水火木金土，民皆賴之以生活。</span>；及九州名山川澤，所以出財用也<span class="zhu">財用，如財木、魚鱉之類。○疊寫五句，是帶敘法。</span>。非是不在祀典<span class="zhu">禘、郊、祖、宗、報之外，必須有功於民者，方祀及之。皆非無故而加也。○收完「制祀以為國典」句。</span>。</p>

    <p class="calibre5">「今海鳥至，己不知而祀之，以為國典<span class="zhu">入題。「己不知」三字妙。</span>，難以為仁且知<span class="zhu">智。</span>矣<span class="zhu">再斷。</span>。夫仁者講功<span class="zhu">愛人必講及人之功。</span>，而知者處物<span class="zhu">格物必審處物之法。○又與仁、知作註釋，妙。</span>。無功而祀之，非仁也<span class="zhu">結上。</span>；不知而不問，非知也<span class="zhu">起下。</span>。今茲海其有災乎？夫廣川之鳥獸，恆知而避其災也<span class="zhu">廣川，猶言大流。言避災而來，祀之絕不相涉。說出，一笑。</span>。」</p>

    <p class="calibre5">是歲也，海多大風，冬暖<span class="zhu">煖。○果有災。</span>。文仲聞柳下季之言，曰：「信吾過也，季子之言不可不法也。」使書以為三策<span class="zhu">策，簡也。三書簡者，恐有遺亡故也。</span>。</p>

    <p class="kindle-cn-para-left">一祀爰居耳，發出如許大議論。然亦只是「無故加典」一句斷盡。前雲「非是族也，不在祀典」，後雲「非是不在祀典」，總是不得無故加典也。文仲之失，在不能講功，而先在不能處物，是不智乃以成其不仁也。結出海鳥之智來，最有味。</p>

  </div>

</body>

</html>