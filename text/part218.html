<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>瘞旅文王守仁</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="udlZn3fwwEdZx2O3tNKjwL4">
<div class="chapter" id="chapter">
<h1 class="juan">王守仁</h1>
<h2 class="title">瘞旅文</h2>
<hr/>
<p class="calibre5">維正德四年秋月三日，有吏目云自京來者，不知其名氏，攜一子一僕，將之任，過龍場<span class="zhu">正德二年，先生以兵部主事疏救戴銑，下獄廷杖，謫貴州龍場驛丞。</span>，投宿土苗家。予從籬落間望見之，陰雨昏黑，欲就問訊北來事，不果<span class="zhu">安頓一筆，有情。</span>。明早，遣人覘<span class="zhu">諂平聲。</span>之，已行矣。薄<span class="zhu">博。</span>午，有人自蜈蚣坡來，云：「一老人死坡下，傍兩人哭之哀。」予曰：「此必吏目死矣，傷哉<span class="zhu">吏目死，獨作摹揣，妙。</span>! 」薄暮，復有人來雲：「坡下死者二人，傍一人坐哭。」詢其狀，則其子又死矣。明日，復有人來云：「見坡下積尸三焉。」則其僕又死矣。嗚呼傷哉<span class="zhu">敘三人之死，作一樣寫法。</span>！</p>
<p class="calibre5">念其暴<span class="zhu">僕。</span>骨無主，將二童子持畚<span class="zhu">本。</span>、鍤<span class="zhu">插。</span>往瘞<span class="zhu">意。</span>之<span class="zhu">瘞，埋也。</span>。二童子有難色然<span class="zhu">亦懼死耶。</span>。予曰：「噫！吾與爾猶彼也<span class="zhu">傷情處只在此一語。</span>。」二童閔然涕下，請往<span class="zhu">自然感動。</span>。就其傍山麓為三坎，埋之。又以隻雞、飯三盂<span class="zhu">於。○盂，飯器。</span>，嗟吁涕洟而告之曰：</p>
<p class="calibre5">嗚呼傷哉！繄<span class="zhu">衣。</span>何人？繄何人<span class="zhu">不識彼之姓名。</span>？吾龍場驛丞餘姚王守仁也<span class="zhu">告以己之姓名。</span>。吾與爾皆中土之產。吾不知爾郡邑，爾烏乎來為茲山之鬼乎<span class="zhu">先作疑訝。</span>？古者重去其鄉，遊宦不逾千里，吾以竄逐而來此，宜也。爾亦何辜乎<span class="zhu">再作悲憫。</span>？聞爾官吏目耳，俸不能五斗，爾率妻子躬耕可有也，胡為乎以五斗而易爾七尺之軀？又不足，而益以爾子與僕乎？嗚呼傷哉<span class="zhu">為五斗喪身，又益以爾子與僕，言至此為之悽絕。</span>！爾誠戀茲五斗而來，則宜欣然就道，胡為乎吾昨望見爾容蹙然，蓋不勝<span class="zhu">升。</span>其憂者？夫衝冒霜露，扳<span class="zhu">班。</span>援崖壁，行萬峰之頂，飢渴勞頓，筋骨疲憊，而又瘴癘侵其外，憂鬱攻其中，其能以無死乎<span class="zhu">瘴癘固能死人，憂鬱之死人更甚。</span>？吾固知爾之必死，然不謂若是其速，又不謂爾子、爾僕亦遽然奄忽也<span class="zhu">前云益以子與僕，此云不謂子與僕，婉轉情深。</span>。皆爾自取，謂之何哉<span class="zhu">戀茲五斗而來，又不勝其憂，非自取而何？</span>！吾念爾三骨之無依而來瘞耳，乃使吾有無窮之愴也。嗚呼傷哉！縱不爾瘞，幽崖之狐成群，陰壑之虺<span class="zhu">毀。</span>如車輪，亦必能葬爾於腹，不致久暴爾。爾既已無知，然吾何能為心乎<span class="zhu">一反一轉，有非常苦心。</span>？自吾去父母鄉國而來此，三年矣，歷瘴毒而苟能自全，以吾未嘗一日之慼慼也。今悲傷若此，是吾為爾者重，而自為者輕也，吾不宜復為爾悲矣<span class="zhu">有情歸之無情，深於學問之言。</span>。吾為爾歌，爾聽之。</p>
<p class="calibre5">歌曰：連峰際天兮飛鳥不通，遊子懷鄉兮莫知西東。莫知西東兮維天則同，異域殊方兮環海之中。達觀隨寓兮莫必予宮。魂兮魂兮無悲以恫<span class="zhu">通。○言雖身處異鄉，總同在天之中，不必悲也。</span>。</p>
<p class="calibre5">又歌以慰之曰：與爾皆鄉土之離兮，蠻之人言語不相知兮。性命不可期，吾苟死於茲兮，率爾子僕，來從予兮。吾與爾遨以嬉兮，驂紫彪而乘文螭<span class="zhu">鴟。</span>兮，登望故鄉而噓唏兮<span class="zhu">灑灑落落，足以慰死。</span>。吾苟獲生歸兮，爾子、爾僕尚爾隨兮，無以無侶悲兮！道傍之冢累累兮，多中土之流離兮，相與呼嘯而徘徊兮。餐風飲露，無爾飢兮。朝友麋鹿，暮猿與栖兮。爾安爾居兮，無為厲於茲墟兮<span class="zhu">精誠可以格幽冥。</span>。</p>
<p class="kindle-cn-para-left">先生罪謫龍場，自分一死，而幸免於死。忽睹三人之死，傷心慘目，悲不自勝。作之者固為多情，讀之者能無淚下？</p>
</div>
</body>
</html>
