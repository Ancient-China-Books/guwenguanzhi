<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>春王正月公羊傳·隱公元年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uwAG5M3l9azs3RnWHmoHJXE">

  <div class="chapter" id="chapter">

    <h1 class="juan">公羊傳·隱公元年</h1>

    <h2 class="title">春王正月</h2>

    <hr/>

    <p class="calibre5">元年者何？君之始年也<span class="zhu">人君即位之始年。</span>。春者何？歲之始也<span class="zhu">歲功之始。</span>。王者孰謂？謂文王也<span class="zhu">文王，周始受命之王。</span>。曷為先言「王」而後言「正月」？王正月也<span class="zhu">王者受命改正朔。</span>。何言乎王正月？大一統也<span class="zhu">王者受命改正朔，自甸、侯以至要、荒鹹奉之，故曰大一統。○起數語，是一部《春秋》中「元年春王正月」總注。</span>。</p>

    <p class="calibre5">公何以不言即位？成公意也<span class="zhu">從無文字處生文。</span>。何成乎公之意？公將平國而反之桓<span class="zhu">桓，隱異母弟。平，治也。反，歸也。</span>。曷為反之桓？桓幼而貴，隱長而卑，其為尊卑也微，國人莫知<span class="zhu">微，謂母俱媵也。國人無從分別。○先言可掩之勢，以見隱不負心，語絕含蘊。</span>。隱長又賢，諸大夫扳<span class="zhu">攀。</span>隱而立之<span class="zhu">扳，引也。</span>。隱於是焉而辭立，則未知桓之將必得立也<span class="zhu">是時公子非一。○一轉。</span>。且如桓立，則恐諸大夫之不能相幼君也<span class="zhu">既欲立隱，必不能誠心相桓。○二轉。○虛作二轉，字字寫出隱深心微慮，以申平國意。</span>。故凡隱之立，為<span class="zhu">去聲。</span>桓立也<span class="zhu">申欲反之桓意。</span>。隱長又賢，何以不宜立？立適<span class="zhu">嫡。</span>，以長不以賢；立子，以貴不以長<span class="zhu">適，謂適夫人之子。子，謂左右媵及侄娣之子。○二句表明大義。</span>。桓何以貴？母貴也<span class="zhu">右媵秩次貴。</span>。母貴則子何以貴？子以母貴，母以子貴<span class="zhu">子以母秩次得立，母以子立得為夫人。○住語法峻意圓。</span>。</p>

    <p class="kindle-cn-para-left">透發「將平國而反之桓」句，推見至隱。末一段，又因隱、桓而表揭立子之義。其下字運句，又跌宕，又閒靜，又直截，又虛活，不但以簡勁擅長也。</p>

  </div>

</body>

</html>