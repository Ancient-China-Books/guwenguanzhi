<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>虞師晉師滅夏陽穀梁傳·僖公二年</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uoZPd6qKnODFQbeAVHbV4JB">
<div class="chapter" id="chapter">
<h1 class="juan">穀梁傳·僖公二年</h1>
<h2 class="title">虞師晉師滅夏陽</h2>
<hr/><p class="calibre5">
非國而曰滅、重夏陽也。<span class="zhu">夏陽、虢邑。</span>虞無師、<span class="zhu">晉滅夏陽、虞何嘗有師。</span>其曰師、何也。以其先晉、不可以不言師也。<span class="zhu">人不得居師上、故言師。</span>其先晉何也、<span class="zhu">據小不先大。</span>爲主乎滅夏陽也。<span class="zhu">卽公羊首惡意。</span>夏陽者、虞、虢之塞<span class="zhu">賽、</span>邑也、<span class="zhu">塞、邊界。</span>滅夏陽而虞、虢舉矣。<span class="zhu">舉、拔也。 ○此夏陽之所爲重也。句極宕逸。</span>虞之爲主乎滅夏陽、何也。晉獻公欲伐虢、荀息<span class="zhu">晉大夫。</span>曰、君何不以屈<span class="zhu">橘、</span>產之乘、垂棘之璧、而借道乎虞也。<span class="zhu">屈地產良馬、垂棘出美玉、故以爲名。自晉適虢、途出于虞、故借道。</span>公曰、此晉國之寶也、如受吾幣、而不借吾道、則如之何。<span class="zhu">晉君先愛戀馬璧。</span>荀息曰、此小國之所以事大國也。<span class="zhu">提清一句。</span>彼不借吾道、必不敢受吾幣、如受吾幣、而借吾道、<span class="zhu">斯朝取虢而暮取虞矣。</span>則是我取之中府而藏之外府、取之中廄而置之外廄也。<span class="zhu">君何喪焉。 ○看得明、拏得定、快語斬截、是能成功。</span>公曰、宮之奇<span class="zhu">虞賢大夫。</span>存焉、必不使受之也。<span class="zhu">伏後兩諫。</span>荀息曰、宮之奇之爲人也、達心而懦、又少<span class="zhu">去聲、</span>長<span class="zhu">掌、</span>於君。<span class="zhu">達之心而懦于事。又自少至長、與君同處。</span>達心則其言略、<span class="zhu">明達之人、言則舉綱領要。</span>懦則不能彊諫、少長於君、則君輕之。<span class="zhu">先識透宮之奇。</span>且夫<span class="zhu">進一層說。</span>玩好<span class="zhu">去聲、</span>在耳目之前、<span class="zhu">指馬璧。</span>而患在一國之後、<span class="zhu">虢在先。 ○利近而害遠。</span>此中知<span class="zhu">智、</span>以上乃能慮之、臣料虞君、中知以下也。<span class="zhu">又識透虞君、借道之計必行矣。</span>公遂借道而伐虢。宮之奇諫曰、晉國之使者、其辭卑而幣重、必不便于虞。<span class="zhu">言果略。</span>虞公弗聽。遂受其幣而借之道。<span class="zhu">君果輕之。</span>宮之奇又諫曰、語曰、脣亡則齒寒。其斯之謂與。<span class="zhu">果不能彊諫。</span>挈其妻子以奔曹。獻公亡虢五年、而後舉虞。<span class="zhu">應滅夏陽而虞虢舉矣句。</span>荀息牽馬操璧而前曰、璧則猶是也、而馬齒加長矣。<span class="zhu">以戲作收、韻絕。</span>
</p>
<p class="kindle-cn-para-left">全篇總是寫虞師主滅夏陽、筆端清婉、迅快無比。中間玩好在耳目之前一段、尤異樣出色、禍患之成、往往墮此、古今所同慨也。
</p>
</div>
</body>
</html>