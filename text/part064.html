<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>鄒忌諷齊王納諫國策</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uhqPZ52tjdrICFq3DmIZel8">

  <div class="chapter" id="chapter">

    <h1 class="juan">國策</h1>

    <h2 class="title">鄒忌諷齊王納諫</h2>

    <hr/>

    <p class="calibre5">鄒忌<span class="zhu">齊人。</span>修八尺有餘，而形<img alt="" class="kindle-cn-inline-character1" src="../images/37.jpeg"/><span class="zhu">同貌。</span>昳<span class="zhu">迭。</span>麗<span class="zhu">修，長也。昳，日側也。言有光豔。</span>。朝服衣冠<span class="zhu">朝，晨也。服，著也。</span>，窺鏡，謂其妻曰：「我孰與城北徐公美<span class="zhu">問法一。</span>? 」其妻曰：「君美甚，徐公何能及君也<span class="zhu">答法一。</span>! 」城北徐公，齊國之美麗者也<span class="zhu">插注一筆。妙。</span>。忌不自信，而復問其妾曰：「吾孰與徐公美<span class="zhu">問法二。</span>? 」妾曰：「徐公何能及君也<span class="zhu">答法二。</span>! 」旦日，客從外來，與坐談，問之：「吾與徐公孰美<span class="zhu">問法三。</span>? 」客曰：「徐公不若君之美也<span class="zhu">答法三。</span>! 」明日，徐公來。熟視之，自以為不如；窺鏡而自視，又弗如遠甚<span class="zhu">作兩番寫。妙。</span>。暮，寢而思之<span class="zhu">思妻、妾、客所以美我之故。○曰「朝」、曰「旦日」、曰「明日」、曰「暮」，敘次井然。</span>，曰：「吾妻之美我者，私我也；妾之美我者，畏我也；客之美我者，欲有求於我也<span class="zhu">看破人情，便可因小悟大。</span>。」</p>

    <p class="calibre5">於是入朝見威王曰：「臣誠知不如徐公美，臣之妻私臣，臣之妾畏臣，臣之客欲有求於臣，皆以美於徐公<span class="zhu">現身說法，下即說到齊王身上，入情入理。</span>。今齊地方千里，百二十城，宮婦左右，莫不私王；朝廷之臣，莫不畏王；四境之內，莫不有求於王。由此觀之，王之蔽甚矣<span class="zhu">情理固然，耐人深省。</span>! 」王曰：「善。」乃下令：「群臣吏民，能面刺寡人之過者，受上賞；上書諫寡人者，受中賞；能謗議於市朝，聞寡人之耳者，受下賞<span class="zhu">下令之辭三疊應上。</span>。」令初下，群臣進諫，門庭若市；數月之後，時時而間<span class="zhu">諫。</span>進<span class="zhu">進諫者有暇隙。</span>；期年之後，雖欲言，無可進者<span class="zhu">文亦三變。○齊王固自虛心，敘處似形容太過。</span>。燕、趙、韓、魏聞之，皆朝於齊。此所謂戰勝於朝廷<span class="zhu">不待兵也。○結斷斬截。</span>。</p>

    <p class="kindle-cn-para-left">鄒忌將己之美、徐公之美，細細詳勘，正欲於此參出微理。千古臣諂、君蔽，興亡關頭，從閨房小語破之，快哉！</p>

  </div>

</body>

</html>