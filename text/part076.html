<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>卜居楚辭</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uM4cbYcKfpBvPbrrzyLSPw3">
<div class="chapter" id="chapter">
<h1 class="juan">楚辭</h1>
<h2 class="title">卜居</h2>
<hr/><p class="calibre5">
屈原旣放、<span class="zhu">屈原、名平、爲楚懷王左徒、王甚任之。上官大夫心害其能、因讒之、遂被防。</span>三年不得復見。竭知盡忠、而蔽障於讒。心煩慮亂、不知所從。<span class="zhu">先敍卜居之由。</span>乃往見太卜鄭詹尹曰、余有所疑、願因先生決之。詹尹乃端䇲<span class="zhu">策、</span>拂龜<span class="zhu">端、正也。䇲、蓍莖。端䇲、將以筮也。拂龜、將以卜也。</span>曰、君將何以教之。<span class="zhu">寫肯卜、妙。</span>屈原曰、吾寧悃悃款款朴以忠乎、將送往勞<span class="zhu">去聲、</span>來斯無窮乎。<span class="zhu">悃款、誠實傾盡貌。送往勞來、謂隨俗高下。無窮、不困窮也。 ○不知所從一。</span>寧誅鋤草茆<span class="zhu">卯、</span>以力耕乎、將遊大人以成名乎。<span class="zhu">遊、徧謁也。大人、謂嬖幸者。 ○不知所從二。</span>寧正言不諱以危身乎、將從俗富貴以媮<span class="zhu">同偷、</span>生乎。<span class="zhu">媮、樂也。 ○不知所從三。</span>寧超然高舉以保真乎、將哫<span class="zhu">足、</span>訾<span class="zhu">資、</span>憟斯、喔<span class="zhu">握、</span>咿<span class="zhu">伊、</span>嚅<span class="zhu">如、</span>唲、<span class="zhu">而、</span>以事婦人乎。<span class="zhu">保真、謂保守其天真。哫訾、以言求媚也。憟、詭隨也。斯、語辭。喔咿嚅唲、強言笑貌。婦人、暗指懷王寵姬鄭袖。 ○不知所從四。</span>寧廉潔正直以自清乎、將突梯滑<span class="zhu">骨、</span>稽、如脂如韋、以絜楹乎。<span class="zhu">突梯、滑澾貌。滑稽、圓轉貌。脂、肥澤。韋、柔輭。楹、屋柱圓物。絜、比絜。本方而求圓也。 ○不知所從五。</span>寧昂昂若千里之駒乎、將氾氾若水中之鳧乎、<span class="zhu">駒、馬之小者。鳧、野鴨。</span>與波上下偷以全吾軀乎。<span class="zhu">拖一句、參差入、妙。 ○不知所從六。</span>寧與騏驥亢軛乎、將隨駑馬之迹乎。<span class="zhu">騏驥、千里馬。亢、當也。軛、轅端橫木、駕馬領者。駑、下乘也。 ○不知所從七。</span>寧與黃鵠比翼乎、將與雞鶩<span class="zhu">務、</span>爭食乎。<span class="zhu">黃鵠、大鳥、一舉千里。鶩、鴨也。 ○不知所從八。 ○以上八條、只一意、而無一句重沓、所以爲妙。</span>此孰吉孰凶、何去何從。<span class="zhu">祝辭畢。下是訴詹尹、乃心煩慮亂之由也。</span>世溷<span class="zhu">魂去聲、</span>濁而不清、<span class="zhu">無限感慨。</span>蟬翼爲重、千鈞爲輕。黃鐘毀棄、瓦釜雷鳴。<span class="zhu">二句起下一句。</span>讒人高張、賢士無名。<span class="zhu">溷濁不清如此。</span>吁嗟默默兮、誰知吾之廉貞。<span class="zhu">無限感慨。 ○寫得又似要卜、又似不要卜、心煩慮亂、不知所從。</span>詹尹乃釋䇲而謝曰、<span class="zhu">寫不肯卜、又妙。</span>夫尺有所短、寸有所長、<span class="zhu">爲尺而不足、則有所短。爲寸而有餘、則有所長。 ○引鄙語起下文。</span>物有所不足、智有所不明、<span class="zhu">物、指龜而言。</span>數有所不逮、神有所不通。<span class="zhu">數、指䇲而言。</span>用君之心、行君之意、<span class="zhu">六有所字、本接末句、橫插此八字、奇陗。</span>龜䇲誠不能知此事。
</p>
<p class="kindle-cn-para-left">屈原疾邪曲之害公、方正之不容、故設爲不知所從、而假龜策以決之。非實有所疑、而求之于卜也。中間請卜之詞、以一寧字、將字到底、語意低昂、隱隱自見。
</p>
</div>
</body>
</html>