<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>藺相如完璧歸趙論王世貞</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="u6hc9w9bwjqWcLq5jnMKDUF">
<div class="chapter" id="chapter">
<h1 class="juan">王世貞</h1>
<h2 class="title">藺相如完璧歸趙論</h2>
<hr/>
<p class="calibre5">藺<span class="zhu">吝。</span>相如之完璧，人皆稱之，予未敢以為信也<span class="zhu">趙惠文王時，得楚和氏璧，秦眧王欲以十五城易之，趙王使藺相如奉璧西入秦。相如視秦王無意償趙城，使其從者懷璧從徑道亡，完璧歸趙。○劈手一斷。</span>。</p>
<p class="calibre5">夫秦以十五城之空名，詐趙而脅其璧，是時言取璧者情也，非欲以窺趙也<span class="zhu">情，謂詐趙之情也。秦非欲謀趙，其情止欲取趙之璧。</span>。趙得其情則弗予，不得其情則予，得其情而畏之則予，得其情而弗畏之則弗予。此兩言決耳，奈之何既畏而復挑其怒也<span class="zhu">予璧，畏也。復懷以歸，挑其怒也。○此段言止有予與弗予兩說，不當既予而復懷歸。</span>！</p>
<p class="calibre5">且夫秦欲璧，趙弗予璧，兩無所曲直也。入璧而秦弗予城，曲在秦。秦出城而璧歸，曲在趙。欲使曲在秦，則莫如棄璧，畏棄璧，則莫如弗予<span class="zhu">相如謂趙王曰：「秦以城求璧，而趙不許，曲在趙。趙予璧，而秦不予趙城，曲在秦。」此言趙弗予璧，亦無所曲。以辨其「趙不許，曲在趙」之說。</span>。夫秦王既按圖以予城，又設九賓，齋而受璧，其勢不得不予城<span class="zhu">秦王從相如之言，齋戒五日，設九賓禮於庭，引相如受璧，勢不得不予趙城也。○作一揚。</span>。璧入而城弗予，相如則前請曰：「臣固知大王之弗予城也。夫璧非趙璧乎？而十五城秦寶也，今使大王以璧故，而亡其十五城，十五城之子弟皆厚怨大王以棄我如草芥也<span class="zhu">既不可以城易璧。</span>。大王弗予城，而紿<span class="zhu">臺上聲。</span>趙璧，以一璧故，而失信於天下，臣請就死於國，以明大王之失信<span class="zhu">又不可以璧易信。</span>。」秦王未必不返璧也<span class="zhu">此段代為相如畫策，璧可以還趙，而直亦不在秦。</span>。今奈何使舍人懷而逃之，而歸直於秦？是時秦意未欲與趙絕耳，令秦王怒，而僇相如於市，武安君<span class="zhu">秦將白起。</span>十萬眾壓邯<span class="zhu">寒。</span>鄲，而責璧與信<span class="zhu">邯鄲，趙都。</span>，一勝而相如族，再勝而璧終入秦矣。吾故曰<span class="lcx_zhu">：「</span>藺相如之獲全於璧也，天也<span class="zhu">言相如歸璧，而獲全無害者，乃一時之幸，非人力也。</span>。<span class="lcx_zhu">」</span></p>
<p class="calibre5">若其勁澠<span class="zhu">閔。</span>池<span class="zhu">趙王與秦王會澠池，秦王請趙王鼓瑟，相如亦請秦王擊築，是勁澠池也。</span>，柔廉頗<span class="zhu">相如一旦位在廉頗之右，廉頗羞為之下，欲辱相如，相如嘗畏避之。廉頗負荊謝罪，卒相與歡，是柔廉頗也。</span>，則愈出而愈妙於用，所以能完趙者，天固曲全之哉<span class="zhu">餘波作結。</span>。</p>
<p class="kindle-cn-para-left">相如完璧歸趙一節，至今凜凜有生氣，固無待後人之訾議也。然懷璧歸趙之後，相如得以無恙，趙國得以免禍者，直一時之僥倖耳。故中間特設出一段中正之論，以為千古人臣保國保身萬全之策，勿得視為迂談，而忽之也。</p>
<p class="lcx_jiao">二〇二二年五月二十九日  二校繁体版完成</p>
</div>
</body>
</html>