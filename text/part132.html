<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>爭臣論韓愈</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uZaxtkGPROUUOgKdP2jRig4">

  <div class="chapter" id="chapter">

    <h1 class="juan">韓愈</h1>

    <h2 class="title">爭臣論</h2>

    <hr/>

    <p class="calibre5">或問諫議大夫陽城於愈：「可以為有道之士乎哉<span class="zhu">「乎哉」二字，連下作疑詞。○立此句為一篇綱領，下段段關應。</span>？學廣而聞多，不求聞於人也。行古人之道，居於晉之鄙<span class="zhu">鄙，邊境也。</span>。晉之鄙人薰其德而善良者幾千人<span class="zhu">城好學，貧不能得書，乃求為集賢寫書吏，竊官書讀之，晝夜不出。六年已無所不通。及進士第，乃去隱中條山。遠近慕其德行，多從之學。</span>。大臣聞而薦之，天子以為諫議大夫<span class="zhu">城徙居陝州夏縣。李泌為陝虢觀察使，聞城名，泌入相，薦為著作郎。後德宗令長安尉楊寧，齎束帛，召為諫議大夫。</span>。人皆以為華，陽子不色喜<span class="zhu">公力去陳言，如「榮」字變為「華」字，「無喜色」變為「不色喜」，可見。</span>。居於位五年矣，視其德如在野。彼豈以富貴移易其心哉<span class="zhu">不以富貴易其貧賤之心，所以為有道之士也。</span>! 」</p>

    <p class="calibre5">愈應之曰：「是《易》所謂恆其德貞而夫子凶者也<span class="zhu">《易·恆卦》六五：「恆其德，貞婦人吉，夫子凶。」言以柔順從人，而常久不易其德，可謂正矣。然乃婦人之道，非丈夫之宜也。</span>。惡得為有道之士乎哉<span class="zhu">接口一句斷住。</span>？在《易·蠱》<span class="zhu">古。</span>之上九雲：「不事王侯，高尚其事<span class="zhu">《易·蠱卦》上九。剛陽居上，在事之外，不臣事乎王侯，惟高尚吾之事而已。</span>。'《蹇》之六二則曰：「王臣蹇蹇，匪躬之故<span class="zhu">蹇，難也。《蹇卦》六二。柔順中正，正應在上，而在險中，是君在難中也。故不避艱險以求濟之，是蹇而又蹇，非以其身之故也。</span>。」夫亦以所居之時不一，而所蹈之德不同也<span class="zhu">正解二句。</span>。若《蠱》之上九，居無用之地，而致匪躬之節；以《蹇》之《六二》，在王臣之位，而高不事之心，則冒進之患生<span class="zhu">無用而匪躬者。</span>，曠官之刺興<span class="zhu">王臣而不事者。</span>。志不可則，而尤不終無也<span class="zhu">《蠱》上九《象》曰：「不事王侯，志可則也。」《蹇》六二《象》曰：「王臣蹇蹇，終無尤也。」○反振一段。○上接口一句，用經斷住，此又再引經反覆。</span>。今陽子在位不為不久矣，聞天下之得失不為不熟矣，天子待之不為不加矣<span class="zhu">在王臣之位。</span>，而未嘗一言及於政。視政之得失，若越人視秦人之肥瘠，忽焉不加喜戚於其心<span class="zhu">高不事之心。○百忙中，忽著一譬喻，與《原道》「坐井而觀天」同法。</span>。問其官，則曰：「諫議也」；問其祿，則曰：「下大夫之秩也」；問其政，則曰：「我不知也<span class="zhu">又作三疊，申前意。</span>。」有道之士，固如是乎哉<span class="zhu">第一斷。</span>？且吾聞之<span class="zhu">更端再起。</span>:「有官守者，不得其職則去；有言責者，不得其言則去。」今陽子以為得其言乎哉？得其言而不言，與不得其言而不去，無一可者也<span class="zhu">有言責則當言，言不行則當去。不言與不去，無一可者也。</span>。陽子將為祿仕乎<span class="zhu">不消多語，只看「陽子將為祿仕乎」一轉，當令陽子俯頸吐舌，不敢伸氣。</span>？古之人有云：「仕不為貧，而有時乎為貧，謂祿仕者也。」宜乎辭尊而居卑，辭富而居貧，若抱關擊柝者可也。蓋孔子嘗為委吏矣，嘗為乘田矣，亦不敢曠其職，必曰：「會計當而已矣」，必曰：「牛羊遂而已矣<span class="zhu">看他添減孟子文字，成自己文字。</span>。」若陽子之秩祿，不為卑且貧，章章明矣，而如此其可乎哉<span class="zhu">第二斷。</span>? 」</p>

    <p class="calibre5">或曰：「否，非若此也。夫陽子惡訕上者，惡為人臣招<span class="zhu">橋。</span>其君之過而以為名者<span class="zhu">招，舉也。</span>。故雖諫且議，使人不得而知焉。《書》曰<span class="zhu">《周書·君陳篇》。</span>:「爾有嘉謨嘉猷，則入告爾後於內，爾乃順之於外，曰：「斯謨斯猷，惟我後之德」。」夫陽子之用心，亦若此者<span class="zhu">前面意思已說盡了，主意只在再設問處斡旋，一節深於一節。</span>。」</p>

    <p class="calibre5">愈應之曰：「若陽子之用心如此，滋所謂惑者矣<span class="zhu">接口一句斷住。</span>。入則諫其君，出不使人知者，大臣宰相者之事，非陽子之所宜行也。夫陽子<span class="zhu">段段提起陽子說，不犯重，亦不冷淡。如千斛泉隨地而出，有許多情趣在。</span>本以布衣隱於蓬蒿之下，主上嘉其行誼，擢在此位。官以諫為名，誠宜有以奉其職，使四方後代知朝廷有直言骨鯁之臣，天子有不僭賞從諫如流之美<span class="zhu">不僭賞，指擢居諫位言。</span>。庶巖穴之士，聞而慕之，束帶結髮，願進於闕下而伸其辭說，致吾君於堯舜，熙鴻號於無窮也<span class="zhu">熙，明也。鴻號，大名也。</span>。若《書》所謂，則大臣宰相之事，非陽子之所宜行也<span class="zhu">複句，愈見醒透。</span>。且陽子之心將使君人者惡聞其過乎？是啟之也<span class="zhu">是開君文過之端也。○又翻一筆作波瀾，就繳上意。○第三斷。</span>。」</p>

    <p class="calibre5">或曰：「陽子之不求聞而人聞之，不求用而君用之，不得已而起，守其道而不變，何子過之深也<span class="zhu">議端全在「守其道而不變」處。</span>? 」</p>

    <p class="calibre5">愈曰：「自古聖人賢士皆非有求於聞、用也<span class="zhu">接口一句斷住。</span>。閔其時之不平，人之不乂<span class="zhu">乂，治也。</span>，得其道，不敢獨善其身，而必以兼濟天下也。孜孜矻矻<span class="zhu">坤入聲。</span>，死而後已<span class="zhu">孜孜，勤也。矻矻，勞也。</span>。故禹過家門不入，孔席不暇暖，而墨突不得黔<span class="zhu">孔子坐席不及溫，又遊他國。墨翟灶突不及黑，即又他適。突，灶額。黔，黑也。</span>。彼二聖一賢者，豈不知自安佚之為樂哉？誠畏天命而悲人窮也<span class="zhu">畏時之不平，悲人之不乂。○以聖賢皆無心求聞、用，折不求聞、用句。以得其道不敢獨善，折守道不變句。仍引禹、孔、墨作證，行文步驟秩然。</span>。夫天授人以賢聖才能，豈使自有餘而已？誠欲以補其不足者也<span class="zhu">再作頓跌，逼出妙理。</span>。耳目之於身也，耳司聞而目司見。聽其是非，視其險易，然後身得安焉。聖賢者，時人之耳目也。時人者，聖賢之身也<span class="zhu">更端生一議論，尤見入情。當看聖賢時人一語，真名世之見、名世之言。</span>。且陽子之不賢，則將役於賢以奉其上矣。若果賢，則固畏天命而閔人窮也，惡得以自暇逸乎哉<span class="zhu">兩路夾攻，愈擊愈緊。○第四斷。○每段皆用一「且」字，故為進步作波瀾。</span>? 」</p>

    <p class="calibre5">或曰：「吾聞君子不欲加諸人，而惡訐以為直者。若吾子之論，直則直矣，無乃傷於德而費於辭乎？好盡言以招人過，國武子之所以見殺於齊也，吾子其亦聞乎<span class="zhu">《國語》：柯陵之會，單襄公見國武子。其言盡。襄公曰：「立於淫亂之間，而好盡言以招人過，怨之本也。」魯成公十八年，齊人殺武子。○前段攻擊陽子，直是說得他無逃避處。此段假「或人」之辭以攻己，其言亦甚峻，文法最高。</span>? 」</p>

    <p class="calibre5">愈曰：「君子居其位，則思死其官；未得位，則思修其辭以明其道。我將以明道也，非以為直而加人也<span class="zhu">接口斷住。</span>。且國武子不能得善人，而好盡言於亂國，是以見殺。《傳》曰：「惟善人能受盡言。」謂其聞而能改之也<span class="zhu">有此一句分疏，才有收拾。</span>。子告我曰：「陽子可以為有道之士也<span class="zhu">照「有道之士」一篇關鍵。</span>。」今雖不能及已，陽子將不得為善人乎哉<span class="zhu">以善人能受盡言獎陽子，回互得好。令陽子聞之，亦心平氣和，引過自責矣。○第五斷。</span>? 」</p>

    <p class="kindle-cn-para-left">陽城拜諫議大夫，聞得失熟，猶未肯言，故公作此論譏切之。是箴規攻擊體，文亦擅世之奇，截然四問四答，而首尾關應如一線。時城居位五年矣。後三年，而能排擊裴延齡。或謂城蓋有待，抑公有以激之歟！</p>

  </div>

</body>

</html>