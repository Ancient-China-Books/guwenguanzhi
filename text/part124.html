<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>原毀韓愈</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uj92IzFbHD9syfGLlR9mJa3">

  <div class="chapter" id="chapter">

    <h1 class="juan">韓愈</h1>

    <h2 class="title">原毀</h2>

    <hr/>

    <p class="calibre5">古之君子，其責己也重以周，其待人也輕以約<span class="zhu">此孔子所謂「躬自厚而薄責於人」之意。○二語是一篇之柱。</span>。重以周，故不怠；輕以約，故人樂為善<span class="zhu">申上文作兩對，是雙關起法。</span>。聞古之人有舜者，其為人也，仁義人也。求其所以為舜者，責於己曰：「彼，人也；予，人也。彼能是，而我乃不能是！」早夜以思，去其不如舜者，就其如舜者。聞古之人有周公者，其為人也，多才與藝人也。求其所以為周公者，責於己曰：「彼，人也；予，人也。彼能是，而我乃不能是！」早夜以思，去其不如周公者，就其如周公者<span class="zhu">此二段語意，俱本《孟子》「舜何人，予何人」一段來。</span>。舜，大聖人也，後世無及焉；周公，大聖人也，後世無及焉。是人也，乃曰：「不如舜，不如周公，吾之病也<span class="zhu">只轉說。一說便見波瀾。</span>。」是不亦責於身者重以周乎<span class="zhu">應一句。</span>？其於人也，曰：「彼人也，能有是，是足為良人矣。能善是，是足為藝人矣<span class="zhu">從上段「能」字生出「善」字。</span>。」取其一，不責其二；即其新，不究其舊。恐恐然惟懼其人之不得為善之利<span class="zhu">順勢衍足上意。</span>。一善，易修也。—藝，易能也。其於人也，乃曰：「能有是，是亦足矣。」曰：「能善是，是亦足矣<span class="zhu">亦轉說。一說又作波瀾。</span>。」不亦待於人者輕以約乎<span class="zhu">應一句。○已上寫古之君子，作兩扇，是賓。</span>？</p>

    <p class="calibre5">今之君子則不然<span class="zhu">一句折入。</span>。其責人也詳，其待己也廉。詳，故人難於為善；廉，故自取也少<span class="zhu">亦作雙關起法。</span>。己未有善，曰：「我善是，是亦足矣。」己未有能，曰：「我能是，是亦足矣。」外以欺於人，內以欺於心，未少有得而止矣。不亦待其身者已廉乎<span class="zhu">應一句。</span>？其於人也，曰：「彼雖能是，其人不足稱也。彼雖善是，其用不足稱也。」舉其一，不計其十；究其舊，不圖其新。恐恐然惟懼其人之有聞也。是不亦責於人者已詳乎<span class="math-super"><span class="zhu">應一句。○已上寫今之君子，作兩扇，是主。亦只就「能」、「善」二字，翻弄成文，妙。</span></span>？夫是之謂不以眾人待其身，而以聖人望於人，吾未見其尊己也<span class="math-super"><span class="zhu">文極滔滔莽莽，有一瀉千里之勢。不意從此間忽作一小束，何等便捷！是文章中深於開合之法者。</span></span>。</p>

    <p class="calibre5">雖然<span class="zhu">急轉。</span>，為是者，有本有原，怠與忌之謂也。怠者不能修，而忌者畏人修<span class="zhu">「怠」、「忌」二字，切中今人病痛。下文只說「忌者」，而「怠者」自可知，惟「怠」故「忌」也。○方說到本題，此為毀之根也。</span>。吾嘗試之矣<span class="zhu">又作一颺，生下二比。</span>。<span class="lcx_zhu">嘗</span>試語於眾曰：「某良士，某良士。」其應者，必其人之與也；不然，則其所疏遠不與同其利者也；不然，則其畏也。不若是<span class="zhu">總撇上三句。</span>，強者必怒於言，懦者必怒於色矣<span class="zhu">「良士」一段，是主中之賓。</span>。又嘗語於眾曰：「某非良士，某非良士。」其不應者，必其人之與也；不然，則其所疏遠不與同其利者也；不然，則其畏也。不若是<span class="zhu">總撇上三句。</span>，強者必說<span class="zhu">悅。</span>於言，懦者必說於色矣<span class="zhu">「非良士」一段，是主中之主。○兩意形出「忌」字，以原毀者之情，委婉曲折，詞采若畫。</span>。是故事修而謗興，德高而譭來。嗚呼！士之處此世，而望名譽之光、道德之行，難已<span class="zhu">《原毀》篇，到末才露出「毀」字。大都「詳」與「廉」，毀之枝葉；「怠」與「忌」，毀之本根。不必說「毀」，而「毀」意自見。</span>！</p>

    <p class="calibre5">將有作於上者，得吾說而存之，其國家可幾而理歟<span class="zhu">慨然有餘思。</span>！</p>

    <p class="kindle-cn-para-left">全用重周、輕約、詳廉、怠忌八字立說。然其中只以一「忌」字，原出毀者之情。局法亦奇。若他人作此，則不免露爪張牙，多作仇憤語矣。</p>

  </div>

</body>

</html>