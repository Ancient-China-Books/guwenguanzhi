<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>五代史宦者傳論歐陽修</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="unNkt7REqjdEx3ssFwPBxRA">

  <div class="chapter" id="chapter">

    <h1 class="juan">歐陽修</h1>

    <h2 class="title">五代史宦者傳論</h2>

    <hr/>

    <p class="calibre5">自古宦者亂人之國，其源深於女禍。女，色而已，宦者之害，非一端也<span class="zhu">自來婦與寺只是並提，此特與極力分出。</span>。</p>

    <p class="calibre5">蓋其用事也近而習，其為心也專而忍<span class="zhu">先總挈二句，是宦者為害之根，下文俱從此轉出。</span>。能以小善中人之意，小信固人之心，使人主必信而親之<span class="zhu">宦者之害，一轉。</span>。待其已信，然後懼以禍福而把持之。雖有忠臣、碩士列於朝廷，而人主以為去己疏遠，不若起居飲食、前後左右之親為可恃也<span class="zhu">宦者之害，二轉。</span>。故前後左右者日益親，則忠臣、碩士日益疏，而人主之勢日益孤。勢孤，則懼禍之心日益切，而把持者日益牢。安危出其喜怒，禍患伏於帷闥，則向之所謂可恃者，乃所以為患也<span class="zhu">宦者之害，三轉。</span>。患已深而覺之，欲與疏遠之臣圖左右之親近，緩之則養禍而益深，急之則挾人主以為質<span class="zhu">至。</span>。雖有聖智，不能與謀<span class="zhu">宦者之害，四轉。</span>。謀之而不可為，為之而不可成，至其甚，則俱傷而兩敗。故其大者亡國，其次亡身，而使奸豪得藉以為資而起，至抉<span class="zhu">淵入聲。</span>其種類，盡殺以快天下之心而後已<span class="zhu">董卓因而亡漢，朱溫因而篡唐，千古同轍。○宦者之害，五轉。</span>。此前史所載宦者之禍常如此者，非一世也<span class="zhu">應前「自古」二字，總兜一句。</span>。</p>

    <p class="calibre5">夫為人主者，非欲養禍於內而疏忠臣、碩士於外，蓋其漸積而勢使之然也<span class="zhu">放寬一步，正是打緊一步。履霜之戒，可不慎歟？</span>。夫女色之惑，不幸而不悟，則禍斯及矣。使其一悟，捽<span class="zhu">卒。</span>而去之可也<span class="zhu">持頭髮曰捽。</span>。宦者之為禍，雖欲悔悟，而勢有不得而去也，唐昭宗之事是已<span class="zhu">昭宗與崔胤謀誅宦官。宦官懼。劉季述等乃以銀撾畫地，數上罪數十，幽上於少陽院，而立太子裕。</span>。故曰「深於女禍」者，謂此也。可不戒哉<span class="zhu">結段申前「深於女禍」一句，最深切著明，可為痛戒。</span>？</p>

    <p class="kindle-cn-para-left">宦官之禍，至漢、唐而極。篇中詳悉寫盡，凡作無數層次，轉折不窮，只是「深於女禍」一句意。名論卓然，可為千古龜鑑。</p>

  </div>

</body>

</html>