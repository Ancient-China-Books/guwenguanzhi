<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>司馬季主論卜劉基</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uYb8VF9lXxRx8556CGSy4q4">
<div class="chapter" id="chapter">
<h1 class="juan">劉基</h1>
<h2 class="title">司馬季主論卜</h2>
<hr/>
<p class="calibre5">東陵侯既廢，過司馬季主而卜焉。<span class="zhu">邵平為秦東陵侯，秦破，為布衣，種瓜長安城東。司馬季主，漢時善卜者。</span></p>
<p class="calibre5">季主曰：「君侯何卜也？」東陵侯曰：「久臥者思起，久蟄者思啟，久懣者思嚏。<span class="zhu">帝。○蟄，伏藏也。懣，煩悶也。嚏，鼻塞噴嚏。○三句，喻廢久則思用。</span>吾聞之蓄極則洩，閟極則達，熱極則風，壅極則通。一冬一春，靡屈不伸；一起一伏，無往不復。<span class="zhu">六句，喻廢極則必用。</span>僕竊有疑，願受教焉。」<span class="zhu">當復用而終不用，故疑而欲卜。</span>季主曰：「若是，則君侯已喻之矣，又何卜為？」<span class="zhu">卜以決疑，既已喻之，何待於卜？</span>東陵侯曰：「僕未究其奧也，願先生卒教之。」<span class="zhu">不知之深，雖喻猶疑，何可不卜？</span></p>
<p class="calibre5">季主乃言曰：「嗚呼！天道何親？惟德之親；鬼神何靈？因人而靈。夫蓍，枯草也；龜，枯骨也，物也。人，靈於物者也，何不自聽而聽於物乎？<span class="zhu">泛言不必卜之理。下乃轉入正旨。</span>且君侯何不思昔者也？有昔者必有今日。<span class="zhu">昔者，謂見用之日。今日，謂處廢之時。○「思」字，與上三「思」字應。東陵知既廢之當用，而不知既用之當廢也。季主點醒他，全在此二句。</span>是故碎瓦頹垣，昔日之歌樓舞館也；荒榛斷梗，昔日之瓊蕤<span class="zhu">誰。</span>玉樹也；露蠶風蟬，昔日之鳳笙龍笛也；鬼燐<span class="zhu">鄰。</span>螢火，昔日之金缸華燭也；秋荼春薺，昔日之象白駝峰也；丹楓白荻，昔日之蜀錦齊紈也。<span class="zhu">燐，鬼火。象白、駝峰，皆美味。○六段，由今思昔，現前指點，何等醒快。</span>昔日之所無，今日有之不為過；<span class="zhu">暗指昔廢今用者。</span>昔日之所有，今日無之不為不足。<span class="zhu">暗指昔用今廢者。</span>是故一晝一夜，華開者謝；一春一秋，物故者新。激湍之下，必有深潭；高丘之下，必有浚谷。<span class="zhu">句句與東陵之言相對。</span>君侯亦知之矣，何以卜為？」<span class="zhu">應前作收。緊峭。</span></p>
<p class="kindle-cn-para-left">通篇只說得一個循環道理。吃緊喚醒東陵處，全在「何不思昔者」一句。以下總發明此意。世之人，類多時命之感，讀此可以曉然矣。</p>
</div>
</body>
</html>
