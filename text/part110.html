<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>蘭亭集序王羲之</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uTM2rmFLgbeI9TOPZoChJiC">

  <div class="chapter" id="chapter">

    <h1 class="juan">王羲之</h1>

    <h2 class="title">蘭亭集序</h2>

    <hr/>

    <p class="calibre5">永和九年<span class="zhu">永和，晉穆帝年號。</span>，歲在癸丑，暮春之初，會於會<span class="zhu">膾。</span>稽山陰之蘭亭<span class="zhu">時當暮春，王羲之與謝安、孫綽、郄曇、魏滂及凝之、渙之、玄之、獻之等，以上巳日，會於蘭亭。會稽，今紹興府。山陰，縣名。○總敘一筆。</span>，修禊<span class="zhu">系。</span>事也<span class="zhu">禊，祓除不祥也。三月上巳日，臨水洗濯，除去宿垢，謂之禊。○此句點出所以會之故。</span>。群賢畢至，少長鹹集<span class="zhu">敘人。</span>。此地有崇山峻嶺，茂林修竹，又有清流激湍<span class="zhu">脫平聲。</span>，映帶左右<span class="zhu">修，長也。湍，波流瀠洄之貌。○敘地。</span>，引以為流觴曲水<span class="zhu">因曲水以泛觴。</span>，列坐其次，雖無絲竹管絃之盛<span class="zhu">折一句，跌入賦詩。</span>，一觴一詠，亦足以暢敘幽情<span class="zhu">敘事。</span>。是日也，天朗氣清，惠風和暢<span class="zhu">敘日。</span>。仰觀宇宙之大，俯察品類之盛，所以遊目騁懷，足以極視聽之娛<span class="zhu">魚。</span>，信可樂也<span class="zhu">敘樂。○敘會事至此已畢，下乃發胸中之感。</span>。</p>

    <p class="calibre5">夫人之相與，俯仰一世<span class="zhu">承上「俯」、「仰」二字，推開一步說。</span>，或取諸懷抱，晤言一室之內<span class="zhu">一種人，是倦於涉獵者。</span>；或因寄所託，放浪形骸之外<span class="zhu">又一種人，是曠達不拘者。</span>。雖取捨萬殊，靜躁不同<span class="zhu">此兩種人，或取或舍，或靜或躁。</span>，當其欣於所遇，暫得於己，快然自足，曾不知老之將至<span class="zhu">總是一樣得意。</span>。及其所之既倦<span class="zhu">之，往也。</span>，情隨事遷，感慨系之矣<span class="zhu">卻又一樣興盡。○此只就一時一事論。</span>！向之所欣，俛<span class="zhu">同「俯」。</span>仰之間，已為陳跡，猶不能不以之興懷<span class="zhu">俛仰之頃，為時甚近。而向之所樂者，已成往事，猶尚感慨系之。○申足上文，即逼入死生正意，何等靈快。</span>，況修短隨化，終期於盡<span class="zhu">人命長短，總歸於盡。</span>！古人云：「死生亦大矣」，豈不痛哉<span class="zhu">《莊子·德充符》:「仲尼曰：「死生亦大矣。'」○至此方入作序正旨。</span>！</p>

    <p class="calibre5">每覽昔人興感之由，若合一契<span class="zhu">古人皆興感於死生之際。</span>，未嘗不臨文嗟悼，不能喻之於懷<span class="zhu">我未嘗不臨此興感之文，而為之嗟悼，亦不能自解其所以然。</span>。固知一死生為虛誕，齊彭殤為妄作<span class="zhu">《莊子·齊物論》:「予惡乎知夫死者不悔其始之蘄生乎！」此「一死生」之說也。「莫壽乎殤子，而彭祖為夭。」此「齊彭殤」之說也。言人莫不興感於死生壽夭，固知是兩說為虛誕妄作。</span>，後之視今，亦猶今之視昔，悲夫<span class="zhu">言瞥見吾已杳無蹤影，猶如今日之古人杳無蹤影也，能不悲乎！○一齊收卷，眼疾手快。</span>！故列敘時人<span class="zhu">敘在會之人。</span>，錄其所述<span class="zhu">錄所賦之詩。○二句應前群賢少長賦詩等事。</span>，雖世殊事異，所以興懷，其致一也<span class="zhu">古今同一興感。</span>。後之覽者，亦將有感於斯文<span class="zhu">後人亦重死生，覽我斯文，亦當同我之感。○「覽」字，應前「每覽」之「覽」字。「文」字，應前「臨文」之「文」字。</span>。</p>

    <p class="kindle-cn-para-left">通篇著眼在「死生」二字。只為當時士大夫務清談，鮮實效，一死生而齊彭、殤，無經濟大略，故觸景興懷，俯仰若有餘痛。但逸少曠達人，故雖蒼涼感嘆之中，自有無窮逸趣。</p>

  </div>

</body>

</html>