<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>蘭亭集序王羲之</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uTM2rmFLgbeI9TOPZoChJiC">
<div class="chapter" id="chapter">
<h1 class="juan">王羲之</h1>
<h2 class="title">蘭亭集序</h2>
<hr/><p class="calibre5">
永和九年、<span class="zhu">永和、晉穆帝年號。</span>歲在癸丑、暮春之初、會於會<span class="zhu">膾、</span>稽山陰之蘭亭、<span class="zhu">時當暮春、王羲之與謝安、孫綽、郄曇、魏滂及凝之、渙之、元之、獻之等、以上巳日、會于蘭亭。會稽、今紹興府。山陰、縣名。 ○總敍一筆。</span>修禊<span class="zhu">係、</span>事也。<span class="zhu">禊、祓除不詳也。三月上巳日、臨水洗濯、除去宿垢謂之禊。 ○此句點出所以會之故。</span>羣賢畢至、少長咸集。<span class="zhu">敍人。</span>此地有崇山峻嶺、茂林脩竹。又有清流激湍、<span class="zhu">脫平聲、</span>映帶左右、<span class="zhu">脩、長也。湍、波流瀠洄之貌。 ○敍地。</span>引以爲流觴曲水。<span class="zhu">因曲水以泛觴。</span>列坐其次、雖無絲竹管絃之盛、<span class="zhu">折一句、跌入賦詩。</span>一觴一詠、亦足以暢敘幽情。<span class="zhu">敍事。</span>是日也、天朗氣清、惠風和暢。<span class="zhu">敍日。</span>仰觀宇宙之大、俯察品類之盛。所以遊目騁懷、足以極視聽之娛、<span class="zhu">魚、</span>信可樂也。<span class="zhu">敍樂。 ○敍會事至此已畢、下乃發胸中之感。</span>夫人之相與、俯仰一世、<span class="zhu">承上俯仰二字、推開一步說。</span>或取諸懷抱、晤言一室之內。<span class="zhu">一種人、是倦于涉獵者。</span>或因寄所託、放浪形骸之外。<span class="zhu">又一種人、是曠達不拘者。</span>雖取舍萬殊、靜躁不同、<span class="zhu">此兩種人、或取或舍、或靜或躁。</span>當其欣於所遇、暫得於己、快然自足、曾不知老之將至。<span class="zhu">總是一樣得意。</span>及其所之旣倦、<span class="zhu">之、往也。</span>情隨事遷、感慨係之矣。<span class="zhu">却又一樣興盡。 ○此只就一時一事論。</span>向之所欣、俛<span class="zhu">俯、</span>仰之間、已爲陳迹、猶不能不以之興懷。<span class="zhu">俛仰之頃、爲時甚近。而向之所樂者、已成往事、猶尚感慨係之。 ○申足上文、卽逼入死生正意、何等靈快。</span>況脩短隨化、終期於盡。<span class="zhu">人命長短、總歸于盡。</span>古人云、死生亦大矣、豈不痛哉。<span class="zhu">莊子德充符、仲尼曰、死生亦大矣。 ○至此方入作序正㫖。</span>每覽昔人興感之由、若合一契、<span class="zhu">古人皆興感于死生之際。</span>未嘗不臨文嗟悼、不能喻之於懷。<span class="zhu">我未嘗不臨此興感之文、而爲之嗟悼、亦不能自解其所以然。</span>固知一死生爲虛誕、齊彭殤爲妄作。<span class="zhu">莊子齊物論、予惡乎知夫死者不悔其始之蘄生乎、此一死生之說也。莫壽乎殤子、而彭祖爲夭、此齊彭殤之說也。言人莫不興感于死生壽夭、固知是兩說爲虛誕妄作。</span>後之視今、亦猶今之視昔、悲夫。<span class="zhu">言瞥見吾已杳無踪影、猶如今日之古人杳無踪影也、能不悲乎。 ○一齊收捲、眼疾手快。</span>故列敘時人、<span class="zhu">敍在會之人。</span>錄其所述、<span class="zhu">錄所賦之詩。 ○二句應前羣賢少長、賦詩等事。</span>雖世殊事異、所以興懷、其致一也。<span class="zhu">古今同一興感。</span>後之覽者、亦將有感於斯文。<span class="zhu">後人亦重死生、覽我斯文、亦當同我之感。 ○覽字、應前每覽之覽字。文字、應前臨文之文字。</span>
</p>
<p class="kindle-cn-para-left">通篇著眼在死生二字。只爲當時士大夫、務清談、鮮實效、一死生而齊彭殤、無經濟大略、故觸景興懷、俯仰若有餘痛。但逸少曠達人、故雖蒼涼感歎之中、自有無窮逸趣。
</p>
</div>
</body>
</html>