<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>武帝求茂材異等詔</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uoLFz3UVabQDXpUVpEeGPBE">

  <div class="chapter" id="chapter">

    <h1 class="juan">西漢文</h1>

    <h2 class="title">武帝求茂材異等詔</h2>

    <hr/>

    <p class="calibre5">蓋有非常之功，必待非常之人<span class="zhu">武帝雄心，露於「非常」二字。</span>，故馬或奔踶<span class="zhu">題。</span>而致千里<span class="zhu">奔，馳也。踶，踢也。奔踶者，乘之即奔，立則踶人也。</span>，士或有負俗之累而立功名<span class="zhu">負俗，謂被世譏論也。○二「或」字活看。</span>。夫泛<span class="zhu">同「覂」。音捧。</span>駕之馬<span class="zhu">泛，覆也。覆駕者，言馬有逸氣，不循軌轍也。○頂「奔踶」說。</span>，跅<span class="zhu">託。</span>弛之士<span class="zhu">跅者，跅落無檢局也。弛者，放廢不遵禮度也。○頂「負俗」說。</span>，亦在御之而已<span class="zhu">只一「御」字，想見英主作用。</span>。其令州郡察吏民有茂材異等<span class="zhu">舊言秀才，避光武諱稱茂材。異等者，超等軼群，不與凡同也。○應「非常之人」。</span>可為將相及使絕國者<span class="zhu">絕遠之國，謂聲教之外。○應「非常之功」。</span>。</p>

    <p class="kindle-cn-para-left">求材不拘資格，務期適用。漢世得人之盛當自此詔開之。至以可使絕國者與將相併舉，蓋其窮兵好大，一片雄心，言下不覺畢露。與高帝《大風歌》同一氣概。</p>

  </div>

</body>

</html>