<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>諸葛亮前出師表</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="u6H6hlG6Kzn2nedsbLPRkp3">
<div class="chapter" id="chapter">
<h1 class="juan">後漢文</h1>
<h2 class="title">諸葛亮前出師表</h2>
<hr/><p class="calibre5">
臣亮言、先帝創業未半、而中道崩殂。<span class="zhu">先帝、漢昭烈帝劉備也。卽位纔三年而沒。 ○萬難心事、已傾瀉此二語。</span>今天下三分、<span class="zhu">蜀、吳、魏</span>。益州疲敝、<span class="zhu">益州、蜀也。蜀小兵弱、敵大國、故云疲敝。</span>此誠危急存亡之秋也。<span class="zhu">先提明事勢。</span>然侍衛之臣、不懈於內、忠志之士、忘身於外者、蓋追先帝之殊遇、欲報之於陛下也。<span class="zhu">次敍羣情、起下用人。</span>誠宜開張聖聽、以光先帝遺德、恢宏志士之氣、不宜妄自菲薄、引喻失義、以塞忠諫之路也。<span class="zhu">菲、輕也。言必上法堯舜、高自期許、不當妄自輕薄、引喻淺近、以失大義。 ○連說宜與不宜、發起一篇告戒之意。</span>宮中府中、俱爲一體、陟罰臧否、<span class="zhu">比、</span>不宜異同。<span class="zhu">宮中、禁中也。府中、大將軍幕府也。陟、升也。臧否、善惡也。</span>若有作姦犯科、<span class="zhu">作姦僞、犯科條。 ○否。</span>及爲忠善者、<span class="zhu">臧。</span>宜付有司、論其刑賞、<span class="zhu">陟罰。</span>以昭陛下平明之治、<span class="zhu">平明、無異同也。</span>不宜偏私、使內外異法也。<span class="zhu">內外、謂宮府。 ○宮中親近、府中疏遠、出師進表、著意全在此一段。</span>侍中侍郎郭攸之、費褘、<span class="zhu">衣、</span>董允等、<span class="zhu">郭攸之、費褘、俱爲侍中。董允、爲黃門侍郎。</span>此皆良實、志慮忠純、是以先帝簡拔以遺陛下、愚以爲宮中之事、事無大小、悉以咨之、然後施行、必能裨<span class="zhu">悲、</span>補闕漏、有所廣益。<span class="zhu">此段言宮中之事、宜開張聖聽。</span>將軍向寵、<span class="zhu">向寵爲中部督、典宿衛兵、遷中領軍。</span>性行淑均、曉暢軍事、試用於昔日、先帝稱之曰能、是以衆議舉寵以爲督、愚以爲營中之事、事無大小、悉以咨之、必能使行陣和穆、優劣得所也。<span class="zhu">此段言府中之事、宜開張聖聽。 ○時宵人伺伏、必有乘孔明遠出、而蠱惑其君者、故亟亟薦引賢才、布列庶位以防之。</span>親賢臣、遠小人、此先漢所以興隆也。親小人、遠賢臣、此後漢所以傾頹也。<span class="zhu">六句承上、作一關鎖。</span>先帝在時、每與臣論此事、<span class="zhu">論興隆傾頽之事。</span>未嘗不歎息痛恨於桓靈也。<span class="zhu">東漢桓帝靈帝、用閹豎敗亡。 ○後主寵任黃皓、復蹈覆轍、尤可歎恨。</span>侍中尚書<span class="zhu">陳震。</span>長史<span class="zhu">張裔。</span>參軍、<span class="zhu">蔣琬。</span>此悉貞亮死節之臣也、願陛下親之信之、則漢室之隆、可計日而待也。<span class="zhu">三人、皆孔明所進、恐出師後未必用、故又另囑。繳應親賢臣六句、下乃自敍出處本末。</span>臣本布衣、躬耕於南陽、<span class="zhu">南陽、郡名。</span>苟全性命於亂世、不求聞達於諸侯、<span class="zhu">孔明學問過人處在此。</span>先帝不以臣卑鄙、猥自枉屈、三顧臣於草廬之中、諮臣以當世之事、由是感激、遂許先帝以驅馳。<span class="zhu">猥、曲也。南陽鄧縣西南、有諸葛亮宅、是劉備三顧處。 ○觀其出處不苟、真伊傅一流人。</span>後值傾覆、<span class="zhu">獻帝建安十三年、曹操敗備于當陽長坂。</span>受任於敗軍之際、奉命於危難之間、爾來二十有一年矣。<span class="zhu">劉備以建安十三年敗、遷亮使吳、求救于孫權。亮以建興五年抗表北伐、自傾覆至此、整二十年。然則備始與亮相遇、在軍敗前一年也。</span>先帝知臣謹慎、<span class="zhu">孔明一生、盡此謹慎二字。</span>故臨崩寄臣以大事也。<span class="zhu">先主于永安病篤、召亮囑以後事曰、君才十倍曹丕、必能安國、終建大業。又敕後主曰、汝與丞相從事、事之如父。 ○伏後遺詔句。</span>受命以來、夙夜憂歎、恐託付不效、以傷先帝之明、故五月渡瀘、<span class="zhu">盧、</span>深入不毛、<span class="zhu">建興元年、南中諸部、並皆叛亂。三年春、亮率衆征之、其秋悉平。瀘、水名、出牂牁郡、中有瘴氣、三四月渡必死。不毛、謂不生草木也。</span>今南方已定、兵甲已足、當獎帥三軍、北定中原、<span class="zhu">中原、魏也。向之不卽伐魏者、以南方未定、有內顧之憂耳。今畢南征、當興北伐。</span>庶竭駑鈍、攘除姦凶、興復漢室、還於舊都。<span class="zhu">姦凶、謂曹丕也。舊都、謂雍洛二州、兩漢所都也。</span>此臣之所以報先帝、而忠陛下之職分也。<span class="zhu">心事光明宏偉。</span>至於斟酌損益、進盡忠言、則攸之、褘、允之任也。<span class="zhu">收到攸之、褘、允處、極有關應。</span>願陛下託臣以討賊興復之效、不效則治臣之罪、以告先帝之靈。若無興德之言、則責攸之、褘、允之咎、以彰其慢。<span class="zhu">二層、引起下一層。</span>陛下亦宜自謀、以咨諏善道、察納雅言、深追先帝遺詔。<span class="zhu">責重後主。應前開張聖聽數句。</span>臣不勝<span class="zhu">升、</span>受恩感激、今當遠離、臨表涕泣、不知所云。
</p>
<p class="kindle-cn-para-left">後主建興五年、諸葛孔明率軍北駐漢中、以圖中原、臨發上此疏。大意只重親賢遠佞、而親賢尤爲遠佞之本。故始以開張聖德起、末以咨諏察納收。篇中十三引先帝、勤勤懇懇、皆根極至誠之言、自是至文。
</p>
</div>
</body>
</html>