<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>酷吏列傳序史記</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uQP446Wsewn4ovjnpb4FRE3">

  <div class="chapter" id="chapter">

    <h1 class="juan">史記</h1>

    <h2 class="title">酷吏列傳序</h2>

    <hr/>

    <p class="calibre5">孔子曰：「道之以政，齊之以刑，民免而無恥。道之以德，齊之以禮，有恥且格<span class="zhu">引孔子之言。</span>。」老氏稱：「上德不德，是以有德；下德不失德，是以無德。法令滋章，盜賊多有<span class="zhu">不德，不有其德也。不失德，其德可見也。滋，益。章，明也。○引老子之言。</span>。」太史公曰：信哉是言也<span class="zhu">總斷一句。引孔子、老子，是立言主意，以見酷吏之不可崇尚也。</span>！法令者治之具，而非制治清濁之源也<span class="zhu">立論醒徹。</span>。昔天下之網嘗密矣<span class="zhu">謂秦法。</span>，然奸偽萌起，其極也，上下相遁，至於不振<span class="zhu">相遁，謂借法為奸，而無情實，故至於不振。</span>。當是之時，吏治若救火揚沸<span class="zhu">費。○言本弊不除，則其末難止。</span>，非武健嚴酷，惡能勝<span class="zhu">升。</span>其任而愉<span class="zhu">同「偷」。</span>快乎<span class="zhu">此時非酷吏救止，安能偷少頃之快？言勢不得不然，非與酷吏也。</span>？言道德者，溺其職矣<span class="zhu">溺，謂沉溺不舉也。○此言酷吏所由始。</span>。故曰「聽訟，吾猶人也，必也使無訟乎<span class="zhu">無借於嚴酷。○又引孔子之言。</span>! 」「下士聞道大笑之」<span class="zhu">何知有道德。○又引老子之言。</span>，非虛言也<span class="zhu">又總斷一句，應前。</span>。漢興<span class="zhu">漢之初。</span>，破觚而為圜<span class="zhu">觚，八稜有隅者。破觚為圜，謂除去嚴法。</span>，斲雕而為樸<span class="zhu">斫，削也。雕，刻鏤。斫雕為樸，謂使反質素。</span>，網漏於吞舟之魚<span class="zhu">網極其疏，應上網密。</span>，而吏治烝烝，不至於奸，黎民艾<span class="zhu">同「乂」。</span>安<span class="zhu">烝烝，盛也。艾，治也。○一段慨想高、文之治。</span>。由是觀之，在彼不在此<span class="zhu">彼，指道德。此，指嚴酷。○一束用全力。</span>。</p>

    <p class="kindle-cn-para-left">意只是當任德而不當任刑，兩引孔、老之言便見。又以秦法苛刻，漢治寬仁，兩兩相較，明示去取。嘆昔日漢德之盛，則今日漢德之衰隱然自見於言外。語不多而意深厚也。</p>

  </div>

</body>

</html>