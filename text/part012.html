<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>曹劌論戰左傳·莊公十年</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="CCNA0-32d3d1ac1f0840919359b481161d7773">
<div class="chapter" id="chapter">
<h1 class="juan">左傳·莊公十年</h1>
<h2 class="title">曹劌論戰</h2>
<hr/><p class="calibre5">
	齊師伐我。公將戰。曹劌<span class="zhu">貴。○魯人。</span>請見。<span class="zhu">現。○請見莊公。</span>其鄉人曰：「肉食者謀之，又何間<span class="zhu">去聲。</span>焉？」<span class="zhu">肉食，謂在位有祿者。間，猶與也。言在位者自能謀之，汝又何與其謀焉。</span>劌曰：「肉食者鄙，未能遠謀。」<span class="zhu">肉食者所見鄙陋，其謀未能遠大也。○遠謀二字是一篇關眼。</span>遂入見。
</p>
<p class="calibre5">
	問：「何以戰？」<span class="zhu">問何恃以與齊戰。○問得峭。</span>公曰：「衣食所安，弗敢專也，必以分人。」<span class="zhu">衣、食二者，必分之凍餒之人，或者感吾之德，而可以戰乎！</span>對曰：「小惠未偏，民弗從也。」<span class="zhu">分惠未能徧及，民心不肯從上所使，未可恃以爲戰。</span>公曰：「犧牲玉帛，弗敢加也，必以信。」<span class="zhu">犧牲，祭牲也。玉，蒼璧、黃琮之類。帛，幣也。此皆禮神之物。言祭祀之禮不敢有加于舊，而祝史告神必以誠信，或者感格神明而可以戰乎！</span>對曰：「小信未孚，神弗福也。」<span class="zhu">一時之小信，未能感孚于神，而神亦弗肯降之以福，未可恃以為戰。</span>公曰：「小大之獄，雖不能察，必以情。」<span class="zhu">小獄，爭訟也。大獄，殺傷也。情，實也。言小大之獄，雖不能明察，然必近己之心以求其實，或者獄無寃枉，而可以戰乎！</span>對曰：「忠之屬也，可以一戰。<span class="zhu">察獄以情，不使有枉，是能盡己之心，亦忠之一端也。君能盡心于民，則民宜盡心于君，庶可以一戰。○可以一戰，緊照問何以戰。一可字，又與下四可字相應。</span>戰，則請從。」<span class="zhu">去聲。○若與齊戰，則請從行。○請從，與上請見相應。</span>
</p>
<p class="calibre5">
	公與之乘。<span class="zhu">去聲。○乘，兵車也。</span>戰於長勺。<span class="zhu">酌。○長勺，地名。</span>公將鼓之。<span class="zhu">公欲鳴鼓以進兵。</span>劌曰：「未可。」齊人三鼓。劌曰：「可矣！」齊師敗績。<span class="zhu">大崩曰敗績。</span>公將馳之。<span class="zhu">公欲馳車而逐齊兵。○將鼓、將馳，與上將戰相應。</span>劌曰：「未可。」下，視其轍，登軾而望之，<span class="zhu">轍，車跡也。軾車前橫木。</span>曰：「可矣！」遂逐齊師。<span class="zhu">兩未可，兩可矣，突兀相應。</span>
</p>
<p class="calibre5">
	旣克，公問其故。<span class="zhu">公問劌不鼓及下視、登望之故。○又與問何以戰相應。</span>對曰：「夫戰，勇氣也。一鼓作氣，再而衰，三而竭。彼竭我盈，故克之。<span class="zhu">言所以必待齊人三鼓之故。○未戰論忠，將戰論氣，肉食人見不到此。</span>夫大國，難測也，懼有伏焉。吾視其轍亂，望其旗靡，故逐之。」<span class="zhu">言所以下視、登望之故。○克之、逐之，作兩樣寫法。筆墨精采。</span>
</p>
<p class="kindle-cn-para-left">
	肉食者鄙，未能遠謀，駡盡謀國僨事一流人，真千古笑柄。未戰考君得，方戰養士氣，旣戰察敵情，步步精詳，著著奇妙，此乃所謂遠謀也。左氏推論始末，復備參差錯綜之觀。
</p>
</div>
</body>
</html>