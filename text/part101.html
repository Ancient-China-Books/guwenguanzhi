<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>司馬相如上書諫獵</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="ufdRaPMYkLn7Mqox6EWWrj2">

  <div class="chapter" id="chapter">

    <h1 class="juan">西漢文</h1>

    <h2 class="title">司馬相如上書諫獵</h2>

    <hr/>

    <p class="calibre5">相如從上至長楊獵<span class="zhu">長楊宮也。</span>。是時天子<span class="zhu">武帝。</span>方好自擊熊豕，馳逐壄<span class="zhu">同「野」。</span>獸。相如因上疏諫曰：</p>

    <p class="calibre5">「臣聞物有同類而殊能者<span class="zhu">兼人、獸說。</span>，故力稱烏獲，捷言慶忌，勇期賁、育<span class="zhu">烏獲，秦武王力士。慶忌，吳王僚子，闔閭嘗以馬逐之江上，而不能及。賁，孟賁，古之勇士，水行不避蛟龍，陸行不避狼虎。育，夏育，亦勇士。</span>。臣之愚，竊以為人誠有之，獸亦宜然<span class="zhu">從猛士引出猛獸。</span>。今陛下好陵阻險，射<span class="zhu">石。</span>猛獸，卒<span class="zhu">猝。</span>然遇逸材之獸，駭不存之地，犯屬車之清塵<span class="zhu">逸材，過於眾也。不存，不可得而安存也。屬車，從車。言犯清塵，不敢指斥之也。○「卒然」二字，伏下「不及」、「不暇」、「不得用」等字。</span>，輿不及還<span class="zhu">旋。</span>轅，人不暇施巧，雖有烏獲、逢<span class="zhu">旁。</span>蒙之技不得用，枯木朽株盡為難矣<span class="zhu">枯木朽株，阻險中塞道之物。○危言悚聽。</span>。是胡、越起於轂下，而羌、夷接軫也，豈不殆哉<span class="zhu">軫，車後橫木。起轂接軫，有如寇敵，喻禍之不遠。○此段以禍恐之。</span>！雖萬全而無患，然本非天子之所宜近也<span class="zhu">一折落下。</span>。</p>

    <p class="calibre5">「且夫清道而後行，中路而馳，猶時有銜橛<span class="zhu">掘。</span>之變<span class="zhu">銜，馬勒銜也。橛，車鉤心也。銜橛之變，言馬銜或斷，鉤心或出，則致傾敗以傷人也。</span>。況乎涉豐草，騁丘墟<span class="zhu">豐，茂也。騁，馳也。</span>，前有利獸之樂，而內無存變之意<span class="zhu">利，猶貪也。變，即銜橛之變。</span>，其為害也不亦難矣<span class="zhu">此段以理諭之。</span>！夫輕萬乘之重不以為安，樂出萬有一危之塗以為娛<span class="zhu">魚。</span>，臣竊為陛下不取<span class="zhu">結清道後行一段。</span>。</p>

    <p class="calibre5">「蓋明者遠見於未萌，而知者避危於無形，旤<span class="zhu">同「禍」。</span>固多藏於隱微而發於人之所忽者也<span class="zhu">結卒然遇獸一段。</span>。故鄙諺曰：「家絫<span class="zhu">同「累」。</span>千金，坐不垂堂<span class="zhu">懼瓦墮而傷之。言富人之子，則自愛深也。</span>。」此言雖小，可以喻大<span class="zhu">一喻更醒。</span>。臣願陛下留意幸察。」</p>

    <p class="kindle-cn-para-left">卒然遇獸一段，寫獸之駭發。清道後行一段，寫人之不意。末復反覆申明之，悚然可畏之中，復委婉易聽。武帝所以善之也。</p>

  </div>

</body>

</html>