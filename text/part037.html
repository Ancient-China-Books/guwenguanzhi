<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>子產論政寬猛左傳·昭公二十年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="u2wtSk2VjK5XlDxgTSf7ry3">

  <div class="chapter" id="chapter">

    <h1 class="juan">左傳·昭公二十年</h1>

    <h2 class="title">子產論政寬猛</h2>

    <hr/>

    <p class="calibre5">鄭子產有疾，謂子大叔<span class="zhu">遊吉也。</span>曰：「我死，子必為政。唯有德者能以寬服民，其次莫如猛<span class="zhu">兩語，是子產治鄭心訣。</span>。夫火烈，民望而畏之，故鮮<span class="zhu">上聲。</span>死焉<span class="zhu">以火喻猛。</span>；水懦弱，民狎而玩之，則多死焉<span class="zhu">以水喻寬。</span>，故寬難<span class="zhu">非有德者不能。○玩其「次」字、「寬難」字，便見寬為上，不得已而用猛。而用猛正是保民之惠處，此自大經濟人語。</span>。」疾數月而卒。</p>

    <p class="calibre5">大叔為政，不忍猛而寬<span class="zhu">著「不忍」二字，便見是婦人之仁，非真能寬也。</span>。鄭國多盜，取人於萑<span class="zhu">桓。</span>苻<span class="zhu">蒲。</span>之澤<span class="zhu">取人，劫其財也。萑苻，澤名。</span>。大叔悔之，曰：「吾早從夫子，不及此<span class="zhu">夫子，謂子產。</span>。」興徒兵以攻萑苻之盜，盡殺之，盜少止<span class="zhu">著「盡殺」二字，便見是酷吏之虐，非善用猛也。</span>。</p>

    <p class="calibre5">仲尼曰：「善哉<span class="zhu">嘆美子產為政。</span>! 」政寬則民慢，慢則糾之以猛。猛則民殘，殘則施之以寬<span class="zhu">寬、猛各有弊，當有以相濟。</span>。寬以濟猛，猛以濟寬，政是以和<span class="zhu">「和」字，從「濟」字看出。</span>。《詩》曰<span class="zhu">《大雅·民勞》篇。</span>:「民亦勞止，汔<span class="zhu">肸。</span>可小康；惠此中國，以綏四方<span class="zhu">止，語辭。汔，其也。康、綏，皆安也。言今民亦勞甚矣，其可以小安之乎？當加惠於京師，以綏安夫諸夏之人。</span>'，施之以寬也<span class="zhu">引《詩》釋寬。</span>。「毋從<span class="zhu">去聲。</span>詭隨，以謹無良；式遏寇虐，慘不畏明<span class="zhu">詭隨，謂詭人隨人、心不正者。謹，敕也。式，用也。慘，曾也。言詭隨者不可從，以謹敕不善之人，用遏止此寇虐而曾不畏明法者。</span>'，糾之以猛也<span class="zhu">引《詩》釋猛。</span>。「柔遠能邇，以定我王<span class="zhu">柔安遠人，使之懷附，而近者各以能進，以安定我王室。</span>'，平之以和也<span class="zhu">「平」字，是寬猛相濟處。○引《詩》釋和。○一詩分引釋之，便見政和，是寬猛一時併到，不可偏勝也。</span>。又曰<span class="zhu">《商頌·長髮》篇。</span>, 「不競不<img alt="" class="kindle-cn-inline-character1" src="../images/39.jpeg"/><span class="zhu">求。</span>，不剛不柔，佈政優優，百祿是遒<span class="zhu">競，強也。</span>'，和之至也<span class="zhu">，急也。優優，和也。遒，聚也。言湯之為政不太強、不太急、不太剛、不太柔，優優然而甚和，故百種福祿皆遒聚也。</span>。」及子產卒，仲尼聞之，出涕曰：「古之遺愛也<span class="zhu">引《詩》嘆和之至。見得和到極處，而寬猛之跡俱化。進一層說。</span>。」</p>

    <p class="kindle-cn-para-left">子產不是一味任猛，蓋立法嚴則民不犯，正所以全其生。此中大有作用。太叔始寬而繼猛，殊失子產授政之意。觀孔子嘆美子產，而以寬猛相濟立論，則政和，諒非用猛所能致；末以遺愛結之，便有分曉。</p>

  </div>

</body>

</html>