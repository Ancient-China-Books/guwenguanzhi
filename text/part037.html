<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>子產論政寬猛左傳·昭公二十年</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="u2wtSk2VjK5XlDxgTSf7ry3">
<div class="chapter" id="chapter">
<h1 class="juan">左傳·昭公二十年</h1>
<h2 class="title">子產論政寬猛</h2>
<hr/><p class="calibre5">鄭子產有疾、謂子大叔<span class="zhu">【游吉也。】</span>曰、我死、子必爲政。唯有德者能以寬服民、其次莫如猛。<span class="zhu">【兩語、是子產治鄭心訣。】</span>夫火烈、民望而畏之、故鮮<span class="zhu">【上聲、】</span>死焉。<span class="zhu">【以火喻猛。】</span>水懦弱、民狎而翫之、則多死焉。<span class="zhu">【以水喻寬。】</span>故寬難。<span class="zhu">【非有德者不能。 ○玩其次字、寬難字、便見寬爲上、不得已而用猛。而用猛正是保民之惠處、此自大經濟人語。】</span>疾數月而卒。大叔爲政、不忍猛而寬。<span class="zhu">【著不忍二字、便見是婦人之仁、非真能寬也。】</span>鄭國多盜、取人于萑<span class="zhu">【桓、】</span>苻<span class="zhu">【蒲、】</span>之澤。<span class="zhu">【取人、劫其財也。萑苻、澤名。】</span>大叔悔之、曰、吾早從夫子、不及此。<span class="zhu">【夫子、謂子產。】</span>興徒兵以攻萑苻之盜、盡殺之。盜少止。<span class="zhu">【著盡殺二字、便見是酷吏之虐、非善用猛也。】</span>仲尼曰、善哉。<span class="zhu">【歎美子產爲政。】</span>政寬則民慢、慢則糾之以猛、猛則民殘、殘則施之以寬。<span class="zhu">【寬猛各有弊、當有以相濟。】</span>寬以濟猛、猛以濟寬、政是以和。<span class="zhu">【和字、從濟字看出。】</span>詩曰、<span class="zhu">【大雅、民勞篇。】</span>民亦勞止、汔<span class="zhu">【肸、】</span>可小康、惠此中國、以綏四方。<span class="zhu">【止、語辭。汔、其也。康、綏、皆安也。言今民亦勞甚矣、其可以小安之乎。當加惠于京師、以綏安夫諸夏之人。】</span>施之以寬也。<span class="zhu">【引詩釋寬。】</span>毋從<span class="zhu">【去聲、】</span>詭隨、以謹無良、式遏寇虐、慘不畏明。<span class="zhu">【詭隨、謂詭人隨人、心不正者。謹、勅也。式、用也。慘、曾也。言詭隨者不可從、以謹勅不善之人、用遏止此寇虐、而曾不畏明法者。】</span>糾之以猛也。<span class="zhu">【引詩解猛。】</span>柔遠能邇、以定我王。<span class="zhu">【柔安遠人、使之懷附、而近者各以能進、以安定我王室。】</span>平之以和也。<span class="zhu">【平字、是寬猛相濟處。 ○引詩釋和。 ○一時分引釋之、便見政和。是寬猛一時並到、不可偏勝也。】</span>又曰、<span class="zhu">【商頌、長發篇。】</span>不競不絿、<span class="zhu">【求、】</span>不剛不柔、布政優優、百祿是遒。<span class="zhu">【競、強也。絿、急也。優優、和也。遒、聚也。言湯之爲政不太強、不太急、不太剛、不太柔、優優然而甚和、故百種福祿皆遒聚也。】</span>和之至也。<span class="zhu">【引詩歎和之至、見得和到極處、而寬猛之跡俱化、進一層說。】</span>及子產卒、仲尼聞之出涕曰、古之遺愛也。<span class="zhu">【以子產之猛爲遺愛、闡微之論。】</span></p>
<p class="kindle-cn-para-left">【子產不是一味任猛。蓋立法嚴則民不犯、正所以全其生。此中大有作用。太叔始寬而繼猛、殊失子產授政之意。觀孔子歎美子產、而以寬猛相濟立論、則政和、諒非用猛所能致。末以遺愛結之、便有分曉。】</p>
</div>
</body>
</html>