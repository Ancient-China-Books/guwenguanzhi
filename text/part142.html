<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>送石處士序韓愈</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="udCjwyl2SNJoOHXuzvn8oo8">
<div class="chapter" id="chapter">
<h1 class="juan">韓愈</h1>
<h2 class="title">送石處士序</h2>
<hr/><p class="calibre5">
河陽軍節度御史大夫烏公、爲節度之三月、<span class="zhu">【元和五年、四月、詔用烏公重裔、爲河陽軍節度使御史大夫。治孟州。其曰節度之三月、則是歲六七月閒也。】</span>求士於從事之賢者。有薦石先生者。<span class="zhu">【石先生、名洪、字濬川、洛陽人。罷黃州錄事參軍。退居於洛、十年不仕。】</span>公曰、先生何如。<span class="zhu">【因此一問、下便借從事之薦詞、以代己之頌美。所謂避實行虛、文之生路也。】</span>曰、先生居嵩邙<span class="zhu">【茫、】</span>瀍<span class="zhu">【蟬、】</span>穀之間。<span class="zhu">【嵩邙、山名。瀍穀、水名。皆在洛陽之境。】</span>冬一裘、夏一葛。食朝夕、飯一盂、蔬一盤。人與之錢、則辭。請與出遊、未嘗以事免。勸之仕、不應。坐一室、左右圖書。<span class="zhu">【一路短句錯落。】</span>與之語道理、辨古今事當否、論人高下、事後當成敗、若河決下流而東注、若駟馬駕輕車就熟路、而王良造父爲之先後也、<span class="zhu">【王良、造父、皆古善御者。】</span>若燭照、數計而龜卜也。<span class="zhu">【與之語道理、管到龜卜也。止中間用三個若字、有三意、文法變化不同。】</span>大夫曰、先生有以自老、無求於人、其肯爲某來邪。<span class="zhu">【因此再問、下又借從事之言、安頓石處士。】</span>從事曰、大夫文武忠孝、求士爲國、不私於家。方今寇聚於恆、師環其疆。<span class="zhu">【元和四年、三月、成德軍節度王士真卒、其子承宗叛。十二月、詔吐突承瓘、率諸道兵討之。地理志、鎮州恆山郡、本恆州。天寶元年、更名鎮、成德軍所治也。】</span>農不耕收、財粟殫亡。吾所處地、歸輸之塗。<span class="zhu">【糧運輻輳之區。】</span>治法征謀、宜有所出。<span class="zhu">【急需賢才以濟。】</span>先生仁且勇、<span class="zhu">【仁則易于感動、勇則敢於有爲。】</span>若以義請而彊委重焉、其何說之辭。<span class="zhu">【此段句句爲石生占地步。】</span>於是譔書詞、具馬幣、卜日以受使者、求先生之廬而請焉。<span class="zhu">【寫大夫求士鄭重。】</span>先生不告於妻子、不謀於朋友、冠帶出見客、拜受書禮於門內。<span class="zhu">【此與勸之仕不應相反、然其出處之意、已見于從事之言、以不告不謀。較有意味。】</span>宵則沐浴、戒行李、載書冊、問道所由。告行於常所來往、晨則畢至張上東門外、<span class="zhu">【張、供張也。如今筵會鋪張設席之類。 ○只此一句、又生出下半篇文字。】</span>酒三行且起、<span class="zhu">【酒三行後、且將起別。 ○得此一句、落下便有勢。】</span>有執爵而言者曰、大夫真能以義取人、先生真能以道自任、決去就、爲先生別。<span class="zhu">【第一祝、并贊二人。】</span>又酌而祝曰、<span class="zhu">【上只執爵而言。此乃酌而祝也。】</span>凡去就出處何常、惟義之歸、<span class="zhu">【照上勸之仕不應。】</span>遂以爲先生壽。<span class="zhu">【第二祝、獨壽處士。】</span>又酌而祝曰、使大夫恆無變其初、無務富其家而飢其師、無甘受佞人而外敬正士、無昧於諂言、惟先生是聽、以能有成功、保天子之寵命。<span class="zhu">【第三祝、規大夫。】</span>又祝曰、<span class="zhu">【不再酌也。】</span>使先生無圖利於大夫、而私便其身圖。<span class="zhu">【第四祝、規先生。 ○四祝詞。一段緊一段。】</span>先生起拜祝辭曰、敢不敬蚤夜以求從祝規。<span class="zhu">【須有此一答、上四祝便有收拾。】</span>於是東都之人士、咸知大夫與先生果能相與以有成也。<span class="zhu">【一篇之意、歸結此一句上。何等筆力。】</span>遂各爲歌詩六韻、遣愈爲之序云。
</p>
<p class="kindle-cn-para-left">【純以議論行序事、序之變也。看前面大夫從事、四轉反覆。又看後面四轉祝詞、有無限曲折變態、愈轉愈佳。】
</p>




</div>
</body>
</html>