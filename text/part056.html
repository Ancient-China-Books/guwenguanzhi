<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>曾子易簀禮記·檀弓上</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uW85rKJdUFxZFQwsMatnznD">

  <div class="chapter" id="chapter">

    <h1 class="juan">禮記·檀弓上</h1>

    <h2 class="title">曾子易簀</h2>

    <hr/>

    <p class="calibre5">曾子寢疾，病<span class="zhu">病者，疾之甚也。</span>。樂正子春<span class="zhu">曾子弟子。</span>坐於床下，曾元、曾申<span class="zhu">俱曾子子。</span>坐於足，童子隅坐而執燭<span class="zhu">點次錯落有致。</span>。</p>

    <p class="calibre5">童子曰：「華而睆<span class="zhu">緩。</span>，大夫之簀<span class="zhu">責。</span>與<span class="zhu">華者，畫飾之美好。睆者，節目之平瑩。簀，簟也。</span>? 」子春曰：「止<span class="zhu">使童子勿言也。</span>! 」曾子聞之，瞿<span class="zhu">據。</span>然曰：「呼<span class="zhu">呵去聲。○瞿然，驚貌。呼，發聲欲問也。○「止」字、「呼」字，相應甚警。</span>! 」曰<span class="zhu">童子又言。</span>:「華而睆，大夫之簀與<span class="zhu">若為不解，語足會心。</span>? 」曾子曰：「然<span class="zhu">曾子識童子之意，故然之。</span>。斯季孫之賜也，我未之能易也。元，起易簀<span class="zhu">以病不能自起而易，命元扶易。</span>。」曾元曰：「夫子之病革<span class="zhu">戟。</span>矣，不可以變<span class="zhu">革，亟也。變，動也。</span>。幸而至於旦，請敬易之<span class="zhu">玩「幸而至於旦」句，始知前「執燭」二字，非浪筆。</span>。」曾子曰：「爾之愛我也不如彼<span class="zhu">彼，謂童子。</span>。君子之愛人也以德<span class="zhu">所見者大。</span>，細人之愛人也以姑息<span class="zhu">姑息，苟安也。○所見者小。</span>。吾何求哉？吾得正而斃焉，斯已矣<span class="zhu">垂沒而精神不亂，足徵守身之學。</span>。」舉扶而易之，反席未安而沒<span class="zhu">可謂斃於正矣。</span>。</p>

    <p class="kindle-cn-para-left">宋朱子雲：季孫之賜，曾子之受，皆為非禮。或者因仍習俗，嘗有是事，而未能正耳。但及其疾病不可以變之時，一聞人言，而必舉扶以易之，則非大賢不能矣。此事切要處，正在此毫釐頃刻之間。</p>

  </div>

</body>

</html>