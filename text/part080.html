<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>秦楚之際月表史記</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="ut5YabpECMHSPaY5eJanryC">

  <div class="chapter" id="chapter">

    <h1 class="juan">史記</h1>

    <h2 class="title">秦楚之際月表</h2>

    <hr/>

    <p class="calibre5">太史公讀秦<span class="zhu">二世。</span>楚<span class="zhu">項氏。</span>之際<span class="zhu">時天下未定，參錯變化，不可以年紀，故列其月。</span>，曰：初作難，發於陳涉<span class="zhu">一段。</span>；虐戾滅秦，自項氏<span class="zhu">二段。</span>；撥亂誅暴，平定海內，卒踐帝祚<span class="zhu">同「阼」。</span>，成於漢家<span class="zhu">祚，位也。○三段。三樣寫法。</span>。五年之間，號令三嬗<span class="zhu">同「禪」。</span>，自生民以來，未始有受命若斯之亟也<span class="zhu">三嬗，謂陳涉、項氏、漢高祖。○總承上三段作結。</span>。</p>

    <p class="calibre5">昔虞、夏之興，積善累功數十年，德洽百姓，攝行政事，考之於天，然後在位<span class="zhu">考之於天，即《孟子》所謂人歸天與也。○一段。</span>。湯、武之王，乃由契、后稷，修仁行義十餘世，不期而會孟津八百諸侯，猶以為未可；其後乃放弒<span class="zhu">「會孟津」二句，單言武王，舉武以見湯耳。○二段。</span>。秦起襄公，章於文、繆，獻、孝之後，稍以蠶食六國；百有餘載，至始皇乃能並冠帶之倫<span class="zhu">章，顯大也。○三段。○俱反上三段。「數十年」、「十餘世」、「百有餘載」，句中有眼。</span>。以德若彼<span class="zhu">指四代。</span>，用力如此<span class="zhu">指秦。</span>，蓋一統若斯之難也<span class="zhu">總承上三段作結。</span>。</p>

    <p class="calibre5">秦既稱帝，患兵革不休，以有諸侯也<span class="zhu">倒句。</span>，於是無尺土之封，墮壞<span class="zhu">怪。</span>名城，銷鋒鏑<span class="zhu">的。</span>, <img alt="" class="kindle-cn-inline-character1" src="../images/13.jpeg"/><span class="zhu">徂。</span>豪傑，維萬世之安<span class="zhu">，誅也。維，計度也。○另起一峰，下即捷轉。單寫高祖，慨嘆作致。</span>。然王跡之興，起於閭巷<span class="zhu">高祖起於亭長。</span>，合從<span class="zhu">宗。</span>討伐，軼於三代<span class="zhu">與豪傑併力攻秦，過於湯、武之放弒。</span>，鄉<span class="zhu">同「向」。</span>秦之禁，適足以資賢者為<span class="zhu">去聲。</span>驅除難<span class="zhu">如字。</span>耳<span class="zhu">前言一統之難，高祖獨五年而成帝業，蓋由秦無尺土之封，敗壞既極，適足以資助賢者，而為之驅除其所難耳。○一層。</span>。故憤發其所為天下雄，安在無土不王<span class="zhu">無土不王，蓋古語也。高祖憤發閭巷而成帝業，安在其為無土不王也？○二層。</span>？此乃傳之所謂大聖乎！豈非天哉？豈非天哉<span class="zhu">高祖或乃傳之所謂大聖，故不可以常理拘，蓋有天意存乎其間矣。○三層。</span>？非大聖孰能當此受命而帝者乎<span class="zhu">若非大聖，孰能當此豪傑並爭之日，獨受天命而帝者乎？○四層。應「受命」二字作結。</span>！</p>

    <p class="kindle-cn-para-left">前三段一正，後三段一反，而歸功於漢。以四層詠歎，無限委蛇，如黃河之水，百折百回，究未嘗著一實筆，使讀者自得之，最為深妙。</p>

  </div>

</body>

</html>