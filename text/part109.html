<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>陳情表李密</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="ugY8aEUs6OlPoJytwycOdkG">
<div class="chapter" id="chapter">
<h1 class="juan">李密</h1>
<h2 class="title">陳情表</h2>
<hr/><p class="calibre5">
臣密言、<span class="zhu">【李密、字令伯、犍爲武陽人。父早亡、母何氏更適人、密見養于祖母劉氏、以孝聞。侍疾、日夜未嘗解帶。蜀亡、晉武帝徵爲太子洗馬、詔書累下、郡縣逼迫、密上此疏。】</span>臣以險釁、夙遭閔凶。<span class="zhu">【險釁、艱難禍罪也。夙、早也。閔、憂也。 ○二句總下。】</span>生孩六月、慈父見背。<span class="zhu">【父死。】</span>行年四歲、舅奪母志。<span class="zhu">【舅嫁其母、不得守節。】</span>祖母劉、愍臣孤弱、躬親撫養。臣少多疾病、九歲不行。零丁孤苦、至於成立。<span class="zhu">【一段、所謂臣無祖母無以至今日。】</span>旣無伯叔、終鮮<span class="zhu">【上聲、】</span>兄弟。門衰祚薄、<span class="zhu">【門戶衰微、福祚淺薄。】</span>晚有兒息。<span class="zhu">【兒息得之甚晚。】</span>外無朞功強<span class="zhu">【羌上聲、】</span>近之親、內無應門五尺之童。<span class="zhu">【朞、周年服也。功、大功小功也。強近、強爲親近也。童、僕也。】</span>煢煢孑立、形影相弔。<span class="zhu">【煢煢、孤獨貌。孑、單也。弔、問也。唯形與影、自相弔問也。】</span>而劉夙嬰疾病、<span class="zhu">【嬰、加也。】</span>常在牀蓐。<span class="zhu">【褥、】</span>臣侍湯藥、未嘗廢離。<span class="zhu">【一段、所謂祖母無臣無以終餘年。】</span>逮奉聖朝、<span class="zhu">【晉朝。】</span>沐浴清化。前太守臣逵、察臣孝廉。後刺史臣榮、舉臣秀才。臣以供養<span class="zhu">【去聲、】</span>無主、<span class="zhu">【無人主供養之事。】</span>辭不赴命。<span class="zhu">【一次陳情在前。】</span>詔書特下、拜臣郎中。尋蒙國恩、除臣洗馬。<span class="zhu">【尋、俄也。拜官曰除。洗馬、太子屬官。】</span>猥<span class="zhu">【委、】</span>以微賤、當侍東宮、非臣隕首所能上報、<span class="zhu">【猥、頓也。東宮、太子宮也。隕、落也。】</span>臣具以表聞、辭不就職。<span class="zhu">【兩次陳情在前。】</span>詔書切峻、責臣逋慢。郡縣逼迫、催臣上道。州司臨門、急於星火。<span class="zhu">【切峻、急切而嚴峻也。逋、緩也。慢、倨也。 ○連用察臣、舉臣、拜臣、除臣、責臣、催臣、文法錯落。】</span>臣欲奉詔奔馳、則劉病日篤。欲苟順私情、則告訴不許。<span class="zhu">【州縣不從。】</span>臣之進退、實爲狼狽。<span class="zhu">【狼、前二足長、後二足短。狽、前二足短、後二足長。狼無狽不立、狽無狼不行。若相離、則進退不得。 ○寫出進退兩難之狀、以示不得不再具表陳情之意。】</span>伏惟聖朝以孝治天下、凡在故老、猶蒙矜育。<span class="zhu">【矜憐、養育。】</span>況臣孤苦、特爲尤甚。且臣少仕僞朝、<span class="zhu">【僞朝、謂蜀漢也。對晉而稱、不得不爾。】</span>歷職郎署。<span class="zhu">【官至尚書郎。】</span>本圖宦達、不矜名節。<span class="zhu">【言我本謀爲官職、非隱逸以名節自矜也。 ○密以蜀臣而堅辭晉命、恐晉疑其以名節自矜、故作此語。】</span>今臣亡國賤俘、<span class="zhu">【孚、 ○軍所虜獲曰俘。】</span>至微至陋。過蒙拔擢、寵命優渥、豈敢盤桓、有所希冀。<span class="zhu">【盤桓、不進貌。希冀、謂希望立名節也。 ○此段言己非不欲就職、振起下意。】</span>但以劉日薄<span class="zhu">【博、】</span>西山、氣息奄奄、人命危淺、朝不慮夕。<span class="zhu">【薄、迫也。日迫西山、喻劉老暮也。奄奄、將絕也。危易落、淺易拔。慮、謀也。言朝不謀至夕之生也。】</span>臣無祖母、無以至今日。祖母無臣、無以終餘年。母孫二人、更<span class="zhu">【平聲、】</span>相爲命、是以區區不能廢遠。<span class="zhu">【更、迭也。言二人迭相依以爲命。區區、猶勤勤也。廢遠、謂廢養而遠離祖母。 ○此段寫盡慈孝、使人讀之欲涕。】</span>臣密今年四十有四、祖母劉今年九十有六、是臣盡節於陛下之日長、報養劉之日短也。烏鳥私情、願乞終養。<span class="zhu">【烏鳥反哺其母、言我有此烏鳥之私情、乞畢祖母之養也。 ○數語尤婉曲動人。 ○又連用況臣、且臣、今臣、是臣、文法更圓轉。】</span>臣之辛苦、非獨蜀之人士、及二州牧伯、所見明知。皇天后土、實所共鑒。<span class="zhu">【二州、謂梁州、益州。牧伯、謂榮、逵。言非但人知我辛苦、天地亦知也。】</span>願陛下矜愍愚誠、聽臣微志。庶劉僥倖、卒保餘年。臣生當隕首、死當結草。<span class="zhu">【魏武子有嬖妾、無子、武子疾、命子顆曰、吾死、嫁之。及困、又曰、殺以殉。顆乃從初言嫁之。後與秦將杜回戰、顆見老人結草、以亢杜回。回躓、爲顆所獲。中夜夢結草老人曰、予妾父也、報君不殺之心。】</span>臣不勝<span class="zhu">【升、】</span>犬馬怖懼之情、謹拜表以聞。
</p>
<p class="kindle-cn-para-left">【歷敍情事、具從天真寫出、無一字虛言駕飾。晉武覽表、嘉其誠款、賜奴婢二人、使郡縣供祖母奉膳。至性之言、自爾悲惻動人。】
</p>
</div>
</body>
</html>