<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>屈原列傳史記</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uKA8inM5hx3iXka6bryVf62">

  <div class="chapter" id="chapter">

    <h1 class="juan">史記</h1>

    <h2 class="title">屈原列傳</h2>

    <hr/>

    <p class="calibre5">屈原者，名平，楚之同姓也。為楚懷王左徒<span class="zhu">左徒，即今左、右拾遺之徒。</span>。博聞強志，明於治亂，嫻於辭令<span class="zhu">嫻，習也。</span>。入則與王圖議國事，以出號令；出則接遇賓客，應對諸侯，王甚任之<span class="zhu">起敘任用之專，後段節節敘其疏而見放，妙得原委。</span>。</p>

    <p class="calibre5">上官大夫<span class="zhu">靳尚。</span>與之同列，爭寵而心害其能<span class="zhu">此句怕人。</span>。懷王使屈原造為憲令，屈平屬<span class="zhu">燭。</span>草稿未定。上官大夫見而欲奪之，屈平不與，因讒之<span class="zhu">讒屈原作兩節寫，害其能一節虛，奪草稿一節實。</span>曰：「王使屈平為令，眾莫不知，每一令出，平伐其功曰：以為「非我莫能為」也<span class="zhu">語中庸主之忌。</span>。」王怒而疏屈平<span class="zhu">以下並史公變調，序《離騷》，即用騷體。</span>。</p>

    <p class="calibre5">屈平疾王聽之不聰也，讒諂之蔽明也，邪曲之害公也，方正之不容也，故憂愁幽思而作《離騷》<span class="zhu">先寫作《離騷》之由。</span>。離騷者，猶離憂也<span class="zhu">離，遭也。○注一句。下忽入議論，奇妙。</span>。夫天者，人之始也；父母者，人之本也。人窮則反本<span class="zhu">提「窮」字。</span>，故勞苦倦極，未嘗不呼天也；疾痛慘怛，未嘗不呼父母也<span class="zhu">道出人情，真而切。</span>。屈平正道直行，竭忠盡智以事其君，讒人間之，可謂窮矣<span class="zhu">應「窮」字。</span>。信而見疑，忠而被謗，能無怨乎<span class="zhu">提「怨」字。</span>？屈平之作《離騷》，蓋自怨生也<span class="zhu">應「怨」字。○迴環曲折，多永言之致。</span>。《國風》好色而不淫，《小雅》怨誹而不亂。若《離騷》者，可謂兼之矣<span class="zhu">謂好色雲者，以《離騷》有宓妃等事，然原特假借以思君耳，非如《國風》之思也，而史公亦假借用之。○比《騷》於《詩》，深得旨趣。</span>。上稱帝嚳，下道齊桓，中述湯、武，以刺世事。明道德之廣崇，治亂之條貫，靡不畢見。其文約，其辭微，其志潔，其行廉，其稱文小而其指極大，舉類邇而見義遠。其志潔，故其稱物芳。其行廉，故死而不容。自疏濯淖<span class="zhu">鬧。</span>汙泥之中<span class="zhu">淖，溺也。</span>，蟬蛻<span class="zhu">退。</span>於濁穢<span class="zhu">蟬蛻，如蟬之去皮也。</span>，以浮游塵埃之外，不獲世之滋垢，皭<span class="zhu">嚼。</span>然泥而不滓<span class="zhu">子。</span>者也<span class="zhu">皭，疏靜之貌。滓，濁也。</span>。推此志也，雖與日月爭光可也<span class="zhu">極贊屈原。○以上《離騷》只虛寫。</span>。</p>

    <p class="calibre5">屈原既絀<span class="zhu">間接。又入敘事。</span>，其後秦欲伐齊，齊與楚從親，惠王患之，乃令張儀詳<span class="zhu">同佯。</span>去秦，厚幣委質事楚，曰：「秦甚憎齊，齊與楚從親，楚誠能絕齊，秦願獻商、於之地六百里。」楚懷王貪而信張儀，遂絕齊，使使如秦受地。張儀詐之曰：「儀與王約六裡，不聞六百里<span class="zhu">詳張儀始終事，為屈原諫楚王張本。</span>。」楚使怒去，歸告懷王。懷王怒，大興師伐秦。秦發兵擊之，大破楚師于丹、淅<span class="zhu">丹、淅，皆縣名，在弘農。</span>，斬首八萬，虜楚將屈匄<span class="zhu">蓋。</span>，遂取楚之漢中地。懷王乃悉發國中兵，以深入擊秦，戰於藍田。魏聞之，襲楚至鄧。楚兵懼，自秦歸。而齊竟怒不救楚，楚大困<span class="zhu">一段。</span>。</p>

    <p class="calibre5">明年，秦割漢中地與楚以和<span class="zhu">即割楚地，以與楚和。</span>。楚王曰：「不願得地，願得張儀而甘心焉。」張儀聞，乃曰：「以一儀而當漢中地，臣請往如楚<span class="zhu">又算定懷王。</span>。」如楚，又因厚幣用事者臣靳<span class="zhu">僅。</span>尚，而設詭辨於懷王之寵姬鄭袖<span class="zhu">長句正是省句。</span>。懷王竟聽鄭袖，復釋去張儀<span class="zhu">二段。○兩段詞簡而情備。</span>。是時屈原既疏<span class="zhu">忽接入本傳。</span>，不復在位，使於齊，顧反，諫懷王曰：「何不殺張儀？」懷王悔，追張儀不及<span class="zhu">只「為何不殺張儀」一句，乃倒裝楚願得張儀一段，又倒裝張儀詐楚一段，意思在此，而序事在彼。</span>。</p>

    <p class="calibre5">其後，諸侯共擊楚，大破之，殺其將唐昧<span class="zhu">張儀詐楚，客也，於此一結。</span>。</p>

    <p class="calibre5">時秦昭王與楚婚，欲與懷王會<span class="zhu">又起一難。</span>。懷王欲行，屈平曰：「秦，虎狼之國，不可信，不如無行。」懷王稚子子蘭勸王行：「奈何絕秦歡<span class="zhu">伏再用之根。</span>! 」懷王卒行。入武關，秦伏兵絕其後，因留懷王，以求割地。懷王怒，不聽。亡走趙，趙不內<span class="zhu">納。</span>。復之秦，竟死於秦而歸葬<span class="zhu">懷王一欺於秦而國削，再欺於秦而身死。為屈原作證，亦為楚辭作序也。</span>。</p>

    <p class="calibre5">長子頃襄王立，以其弟子蘭為令尹<span class="zhu">再用子蘭，深著楚王之不明也。</span>。楚人既咎子蘭以勸懷王入秦而不反也。</p>

    <p class="calibre5">屈平既嫉之<span class="zhu">嫉子蘭。先從楚人說起，見非屈原之私怨。</span>，雖放流，眷顧楚國，繫心懷王，不忘欲反，冀幸君之一悟，俗之一改也<span class="zhu">推屈平本意作議論。</span>。其存君興國，而欲反覆之，一篇之中三致意焉<span class="zhu">忽又轉到《離騷》上。</span>。然終無可奈何，故不可以反<span class="zhu">應「不忘欲反」。</span>，卒以此見懷王之終不悟也<span class="zhu">應「冀君之一悟」。</span>。人君無愚智、賢不肖<span class="zhu">又寬一步。</span>，莫不欲求忠以自為，舉賢以自佐，然亡國破家相隨屬，而聖君治國累世而不見者，其所謂忠者不忠，而所謂賢者不賢也<span class="zhu">泛泛感論。包羅古今無窮事。</span>。懷王以不知忠臣之分，故內惑於鄭袖，外欺於張儀，疏屈平而信上官大夫、令尹子蘭。兵挫地削，亡其六郡，身客死於秦，為天下笑<span class="zhu">將前事總作一收。</span>。此不知人之禍也<span class="zhu">繳斷一句。</span>。《易》曰：「井渫<span class="zhu">屑。</span>不食，為我心惻，可以汲。王明，並受其福<span class="zhu">渫，不停汙也。井渫而不食，使我心惻然，以其可用汲而不汲也。如有王之明者，汲而用之，則上下並受其福矣。</span>。」王之不明，豈足福哉<span class="zhu">憤切語。</span>！</p>

    <p class="calibre5">令尹子蘭聞之<span class="zhu">接上屈平既嫉之，妙。</span>大怒，卒使上官大夫短屈原於頃襄王<span class="zhu">迴應上官大夫。</span>。頃襄王怒而遷之。</p>

    <p class="calibre5">屈原至於江濱，被<span class="zhu">披。</span>發行吟澤畔，顏色憔悴，形容枯槁<span class="zhu">極寫落魄悲憤之狀。○以下《漁父》辭。</span>。漁父見而問之曰：「子非三閭大夫歟<span class="zhu">三閭，掌王族昭、屈、景三姓之官。</span>？何故而至此？」屈原曰：「舉世混濁而我獨清，眾人皆醉而我獨醒，是以見放。」漁父曰：「夫聖人者，不凝滯於物而能與世推移<span class="zhu">似老氏之言。</span>。舉世混濁，何不隨其流而揚其波？眾人皆醉，何不<img alt="" class="kindle-cn-inline-character1" src="../images/26.jpeg"/>其糟而啜其醨<span class="zhu">醨，薄酒。</span>？何故懷瑾握瑜<span class="zhu">瑾、瑜，皆美玉。</span>而自令見放為<span class="zhu">只就漁父口中，翻出一段至理可參。有情有態，可詠可歌，詞家風度。</span>? 」屈原曰：「吾聞之，新沐者必彈冠，新浴者必振衣<span class="zhu">彈而振之，去其塵也。</span>，人又誰能以身之察察，受物之汶汶<span class="zhu">問。</span>者乎<span class="zhu">察察，淨潔也。汶汶，垢蔽也。</span>！寧赴常流而葬乎江魚腹中耳<span class="zhu">常流，猶長流也。○汨羅之志已決。</span>，又安能以皓皓之白而蒙世之溫蠖<span class="zhu">枉入聲。</span>乎<span class="zhu">溫蠖，猶惛憒，《楚詞》作「塵埃」。○一氣流轉，機神跌宕。</span>! 」乃作《懷沙》之賦<span class="zhu">《懷沙》賦刪去。</span>。</p>

    <p class="calibre5">於是懷石遂自投汨<span class="zhu">覓。</span>羅以死<span class="zhu">汨水在羅，故曰汨羅，今長沙屈潭是也。</span>。</p>

    <p class="calibre5">屈原既死之後，楚有宋玉、唐勒、景差<span class="zhu">磋。</span>之徒者，皆好辭而以賦見稱。然皆祖屈原之從容辭令，終莫敢直諫<span class="zhu">借宋玉等，前襯屈原，後引賈誼。</span>。其後，楚日以削，數十年竟為秦所滅<span class="zhu">人之雲亡，邦國殄瘁。</span>。</p>

    <p class="calibre5">自屈原沉汨羅後百有餘年，漢有賈生，為長沙王太傅，過湘水，投書以吊屈原<span class="zhu">借投書事，接下《賈誼傳》。</span>。</p>

    <p class="calibre5">太史公曰：餘讀《離騷》、《天問》、《招魂》、《哀郢》<span class="zhu">皆《離騷》篇名。</span>，悲其志<span class="zhu">讀其文而悲其志。</span>。適長沙，觀屈原所自沉淵，未嘗不垂涕，想見其為人<span class="zhu">遊其地而想其人。</span>。及見賈生吊之，又怪屈原以彼其材，遊諸侯，何國不容，而自令若是<span class="zhu">即用他吊屈原之意，以嘆賈生。</span>！讀《服鳥賦》<span class="zhu">楚人命鴞曰服。賈生作《服賦》。</span>，同生死，輕去就，又爽然自失矣<span class="zhu">自悲自吊。○此屈、賈合贊，凡四折，繚繞無際。</span>。</p>

    <p class="kindle-cn-para-left">史公作《屈原傳》，其文便似《離騷》，婉雅悽愴，使人讀之不禁歔欷欲絕。要之窮愁著書，史公與屈子實有同心，宜其憂思唱嘆，低迴不置雲。</p>

  </div>

</body>

</html>