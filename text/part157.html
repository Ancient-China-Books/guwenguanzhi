<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>賀進士王參元失火書柳宗元</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="umHRuzPnoYnirBy5ZKkDPGA">

  <div class="chapter" id="chapter">

    <h1 class="juan">柳宗元</h1>

    <h2 class="title">賀進士王參元失火書</h2>

    <hr/>

    <p class="calibre5">得楊八書，知足下遇火災，家無餘儲<span class="zhu">儲，積蓄也。</span>。僕始聞而駭，中而疑，終乃大喜，蓋將吊而更<span class="zhu">耕。</span>以賀也<span class="zhu">因駭、疑而將吊，因大喜而更以賀。</span>。道遠言略，猶未能究知其狀，若果蕩焉泯焉而悉無有，乃吾所以尤賀者也<span class="zhu">再足一句。○以上總提作柱，下文分疏。</span>。</p>

    <p class="calibre5">足下勤奉養，樂朝夕，惟恬安無事是望也。今乃有焚煬<span class="zhu">樣。</span>赫烈之虞，以震駭左右，而脂膏滫<span class="zhu">修上聲。</span><img alt="" class="kindle-cn-inline-character1" src="../images/55.jpeg"/><span class="zhu">雖上聲。</span>之具，或以不給<span class="zhu">滫</span>，吾是以始而駭也<span class="zhu">，米泔也。《禮·內則》:「滫</span>。</p>

    <p class="calibre5">凡人之言皆曰：盈虛倚伏，去來之不可常<span class="zhu">《老子》:「禍兮福所倚，福兮禍所伏。」</span>。或將大有為也，乃始厄困震悸，於是有水火之孽，有群小之慍<span class="zhu">《詩》:「憂心悄悄，慍於群小。」</span>，勞苦變動，而後能光明，古之人皆然。斯道遼闊誕漫，雖聖人不能以是必信，是故中而疑也<span class="zhu">承寫一段疑。</span>。</p>

    <p class="calibre5">以足下讀古人書，為文章，善小學，其為多能若是，而進不能出群士之上，以取顯貴者，蓋無他焉<span class="zhu">無有他故。</span>，京城人多言足下家有積貨，士之好廉名者，皆畏忌不敢道足下之善，獨自得之，心蓄之，銜忍而不出諸口，以公道之難明，而世之多嫌也<span class="zhu">好廉名者，所以不敢道。</span>。一出口，則嗤嗤<span class="zhu">鴟。</span>者以為得重賂<span class="zhu">嗤嗤，笑貌。○雖道亦必見笑於人。</span>。</p>

    <p class="calibre5">僕自貞元十五年見足下之文章，蓄之者蓋六、七年未嘗言。是僕私一身而負公道久矣，非特負足下也<span class="zhu">己亦避忌世嫌，有負公道。</span>。及為御史尚書郎，自以幸為天子近臣，得奮其舌，思以發明足下之鬱塞，然時稱道於行<span class="zhu">杭。</span>列，猶有顧視而竊笑者<span class="zhu">即欲一明公道，究不免於嗤嗤者之竊笑。</span>，僕良恨修己之不亮，素譽之不立，而為世嫌之所加，常與孟幾道言而痛之<span class="zhu">孟簡，字幾道。○公道難明，古今重嘆。藉以抒發，不勝世變之感。</span>。</p>

    <p class="calibre5">乃今幸為天火之所滌盪，凡眾之疑慮，舉為灰埃<span class="zhu">哀。</span>。黔其廬，赭<span class="zhu">者。</span>其垣<span class="zhu">黔，黑也。赭，赤也。</span>，以示其無有。而足下之才能，乃可以顯白而不汙，其實出矣，是祝融、回祿之相吾子也<span class="zhu">祝融、回祿，皆火神。相，助也。○奇語，快語。</span>。則僕與幾道十年之相知，不若茲火一夕之為足下譽也<span class="zhu">奇極，快極。</span>。宥而彰之<span class="zhu">人皆寬宥，而可以彰明其美。</span>，使夫蓄於心者，鹹得開其喙<span class="zhu">誨。</span>，發策決科者，授子而不慄<span class="zhu">喙，口也。發策決科，謂明經取士，必為問難疑義書之於策，以試諸士，定為甲乙之科。慄，懼也。</span>。雖欲如向之蓄縮受侮，其可得乎<span class="zhu">蓄縮，謂畏忌世嫌。受侮，謂被人竊笑。</span>？於茲吾有望於子<span class="zhu">庶幾能出群士之上，以取顯貴。</span>！是以終乃大喜也<span class="zhu">承寫一段喜。大喜是主，故此段獨詳。</span>。</p>

    <p class="calibre5">古者列國有災，同位者皆相吊。許不弔災，君子惡之<span class="zhu">《左傳》昭公十八年：宋、衛、陳、鄭災。陳不救火，許不弔災，君子是以知陳、許之亡也。</span>。今吾之所陳若是<span class="zhu">指第三段。</span>，有以異乎古<span class="zhu">原不是災。</span>，故將吊而更以賀也<span class="zhu">承寫一段吊且賀。</span>。顏、曾之養，其為樂也大矣，又何闕焉<span class="zhu">想參元親在，故前雲「勤奉養，樂朝夕」。末慰之言，正照上「養」字，「樂」字。</span>？</p>

    <p class="kindle-cn-para-left">聞失火而賀，大是奇事。然所以賀之之故，自創一段議論，自闢一番實理，絕非泛泛也。取徑幽奇險仄，快語驚人，可以破涕為笑。</p>

  </div>

</body>

</html>