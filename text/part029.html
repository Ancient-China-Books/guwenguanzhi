<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>祁奚請免叔向左傳·襄公二十一年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="TI1E0-32d3d1ac1f0840919359b481161d7773">

  <div class="chapter" id="chapter">

    <h1 class="juan">左傳·襄公二十一年</h1>

    <h2 class="title">祁奚請免叔向</h2>

    <hr/>

    <p class="calibre5">欒盈<span class="zhu">晉大夫。</span>出奔楚<span class="zhu">範宣子逐之，故出奔。</span>。宣子殺羊舌虎，囚叔向<span class="zhu">虎，盈黨。叔向，虎之兄。</span>。</p>

    <p class="calibre5">人謂叔向曰：「子離<span class="zhu">同「罹」。</span>於罪，其為不知<span class="zhu">智。</span>乎<span class="zhu">譏叔向無保身之哲。</span>? 」叔向曰：「與其死亡若何<span class="zhu">雖被囚，猶勝於死亡。</span>? 《詩》曰：「優哉遊哉，聊以卒歲<span class="zhu">《詩》言君子優遊於亂世，聊以卒吾之年歲。《註疏》以為《小雅·采菽》之詩。按：《采菽》無「聊以卒歲」之文，恐是逸詩。</span>'。知也<span class="zhu">此乃所以為知也。○叔向已算到可以不死，不知者焉能有此定見？</span>。」</p>

    <p class="calibre5">樂王鮒<span class="zhu">附。○晉大夫。</span>見叔向，曰：「吾為子請<span class="zhu">為子請於君而免之。</span>。」叔向弗應。出，不拜<span class="zhu">大是駭人。</span>。其人皆咎叔向<span class="zhu">自然見咎。</span>。叔向曰：「必祁大夫<span class="zhu">謂祁奚也。能免我者，必由此人。○胸中涇渭，介然分明，是為真智。</span>。」室老<span class="zhu">家臣之長。</span>聞之，曰：「樂王鮒言於君無不行，求赦吾子，吾子不許。祁大夫所不能也，而曰必由之，何也<span class="zhu">常人只是常見。</span>? 」叔向曰：「樂王鮒，從君者也，何能行<span class="zhu">惟阿意順君，何能行此救人之事。○提過樂王鮒一邊。</span>？祁大夫外舉不棄仇<span class="zhu">舉其仇解狐。</span>，內舉不失親<span class="zhu">舉其子祁午。</span>，其獨遺我乎<span class="zhu">其獨遺我一人而不救乎？</span>? 」《詩》曰：「有覺德行<span class="zhu">去聲。</span>，四國順之<span class="zhu">《詩·大雅·抑》之篇。言有正直之德行，則天下順之。</span>。」夫子，覺者也<span class="zhu">祁大夫，覺然正直者也。○收句冷雋。</span>。」</p>

    <p class="calibre5">晉侯<span class="zhu">平公。</span>問叔向之罪於樂王鮒<span class="zhu">問其果與弟虎有謀否。</span>。對曰：「不棄其親，其有焉<span class="zhu">言叔向篤於親親，其殆與弟有謀焉。○譖語，故作猜疑，妙。</span>。」</p>

    <p class="calibre5">於是祁奚老矣<span class="zhu">告老致仕。</span>，聞之<span class="zhu">聞叔向被囚。</span>，乘馹<span class="zhu">日。</span>而見宣子<span class="zhu">馹，傳車也。乘馹，恐不及也。</span>，曰：「《詩》曰：「惠我無疆，子孫保之<span class="zhu">《詩·周頌·烈文》篇。言文、武有惠訓之德，及於百姓，無有疆限，故周之子孫，皆保賴之。</span>。'《書》曰：「聖有謨勳，明徵定保<span class="zhu">《書·夏書·胤徵》篇。言聖哲之有謨謀功勳者，當明證其謨勳而定安之。</span>。」夫謀而鮮<span class="zhu">上聲。</span>過、惠訓不倦者，叔向有焉<span class="zhu">謀少過失，聖有謨勳也。惠訓不倦，惠我無疆也。</span>，社稷之固也<span class="zhu">此社稷所賴以安固也。○「社稷」二字，是立言之旨。</span>，猶將十世宥之，以勸能者。今壹不免其身，以棄社稷，不亦惑乎<span class="zhu">假使其十世之後，子孫有罪，猶當寬宥之，以勸有能之人。今壹以弟故不免其身，以棄社稷之所倚賴，不亦惑之甚乎？○此言叔向之能，尚可庇子孫之有罪，豈可及身見殺？</span>？鯀殛而禹興<span class="zhu">不以父罪廢其子。</span>，伊尹放大甲而相<span class="zhu">去聲。</span>之，卒無怨色<span class="zhu">不以一怨妨大德。</span>；管、蔡為戮，周公右王<span class="zhu">兄弟罪不相及。</span>。若之何其以虎也棄社稷<span class="zhu">此言不當以弟虎罪及叔向。○兩提「棄社稷」，叔向之身何等關係。</span>？子為善，誰敢不勉？多殺何為<span class="zhu">子若力行善事，誰敢不勉於為善？何必多殺，然後人不敢為惡乎？○歸到宣子身上，亦復善於勸解。</span>? 」宣子說<span class="zhu">悅。</span>，與之乘<span class="zhu">去聲。○與祁奚共載。</span>，以言諸公而免之。不見叔向而歸<span class="zhu">祁奚不見叔向而歸，以見為社稷，非私叔向也。</span>，叔向亦不告免焉而朝<span class="zhu">叔向亦不告免於祁奚，而即往朝君。以明祁奚之非為己也。○兩不相見，徑地俱高。</span>。</p>

    <p class="kindle-cn-para-left">樂王鮒見叔向而自請免之，祁奚免叔向而竟不見之。君子、小人，相去霄壤。「不應」、「不拜」，所以絕小人；「不告免」，所以待君子。</p>

  </div>

</body>

</html>