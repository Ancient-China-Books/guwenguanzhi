<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>親政篇王鏊</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="ubc2VHYTQ9KrEZtPjNJHNf9">
<div class="chapter" id="chapter">
<h1 class="juan">王鏊</h1>
<h2 class="title">親政篇</h2>
<hr/>
<p class="calibre5">《易》之《泰》曰：「上下交而其志同。」其《否》曰：「上下不交而天下無邦。」<span class="zhu">分提。</span>蓋上之情達於下，下之情達於上，上下一體，所以為「泰」。下之情壅閼<span class="zhu">遏。</span>而不得上聞，上下間隔，雖有國而無國矣，所以為「否」也。<span class="zhu">分疏。</span>交則泰，不交則否，自古皆然，而不交之弊，未有如近世之甚者。<span class="zhu">雙承，側入時弊。</span>君臣相見，止於視朝數刻；上下之間，章奏批答相關接，刑名法度相維持而已。<span class="zhu">虛文何補。</span>非獨沿襲故事，亦其地勢使然。<span class="zhu">二句，推出弊源。</span>何也？國家常朝於奉天門，未嘗一日廢，可謂勤矣。然堂陛懸絕，威儀赫奕，御史糾儀，鴻臚舉不如法，通政司引奏，上特視之，謝恩見辭，惴惴而退，上何嘗治一事，下何嘗進一言哉？<span class="zhu">上下不交如此。</span>此無他，地勢懸絕，所謂堂上遠於萬里，雖欲言無由言也。<span class="zhu">與明目達聰之治異。</span></p>
<p class="calibre5">愚以為欲上下之交，莫若復古內朝之法。<span class="zhu">此句為一篇之綱。</span>蓋周之時有三朝：庫門之外為正朝，詢謀大臣在焉；路門之外為治朝，日視朝在焉；路門之內曰內朝，亦曰燕朝。《玉藻》雲：「君日出而視朝，退適路寢聽政。」<span class="zhu">《玉藻》, 《禮記》篇名。</span>蓋視朝而見羣臣，所以正上下之分；聽政而適路寢，所以通遠近之情。<span class="zhu">注《玉藻》四句。○一段言周制。</span>漢制：大司馬、左右前後將軍、侍中、散騎諸吏為中朝，丞相以下至六百石為外朝。<span class="zhu">一段言漢制。</span>唐皇城之北南三門曰承天，元正、冬至受萬國之朝貢，則御焉，蓋古之外朝也。其北曰太極門，其西曰太極殿，朔、望則坐而視朝，蓋古之正朝也。又北曰兩儀殿，常日聽朝而視事，蓋古之內朝也。<span class="zhu">一段言唐制。</span>宋時常朝則文德殿，五日一起居則垂拱殿，正旦、冬至、聖節稱賀則大慶殿，賜宴則紫宸殿或集英殿，試進士則崇政殿。侍從以下，五日一員上殿，謂之輪對，則必入陳時政利害。內殿引見，亦或賜坐，或免穿靴，蓋亦有三朝之遺意焉。<span class="zhu">挽一句，法變。○一段言宋制。</span>蓋天有三垣，天子象之。正朝，象太極也；外朝，象天市也；內朝，象紫微也。自古然矣。<span class="zhu">再提三朝之象，間襯作渡。</span></p>
<p class="calibre5">國朝聖節、正旦、冬至大朝會則奉天殿，即古之正朝也。常日則奉天門，即古之外朝也。而內朝獨缺。然非缺也，<span class="zhu">立言本旨，專注內朝，故特筆提清。</span>華蓋、謹身、武英等殿，豈非內朝之遺制乎？<span class="zhu">明初之制，有正朝、外朝，而內朝獨缺。乃以臨御武英等殿，證合內朝，識議俱見精確。</span>洪武<span class="zhu">大祖年號。</span>中如宋濂、劉基，永樂<span class="zhu">成祖年號。</span>以來如楊士奇、楊榮等，日侍左右，大臣蹇義、夏元吉等，常奏對便殿。於斯時也，豈有壅隔之患哉？<span class="zhu">一段言明制。</span>今內朝未復，臨御常朝之後，人臣無復進見，三殿高閟，鮮或窺焉。故上下之情，壅而不通；天下之弊，由是而積。<span class="zhu">上下不交，弊日益甚。</span>孝宗<span class="zhu">年號弘治。</span>晚年，深有慨於斯，屢召大臣於便殿，講論天下事。方將有為，而民之無祿，不及睹至治之美，天下至今以為恨矣。<span class="zhu">無限感慨。</span></p>
<p class="calibre5">惟陛下遠法聖祖，近法孝宗，盡剗<span class="zhu">產。</span>近世壅隔之弊。常朝之外，即文華、武英二殿，仿古內朝之意，<span class="zhu">著緊在此。</span>大臣三日或五日一次起居，侍從、臺諫各一員上殿輪對；諸司有事諮決，上據所見決之，有難決者，與大臣面議之；不時引見羣臣，凡謝恩辭見之類，皆得上殿陳奏。虛心而問之，和顏色而道之，如此，人人得以自盡。陛下雖深居九重，而天下之事燦然畢陳於前。<span class="zhu">交泰之象，固自如是。</span>外朝所以正上下之分，內朝所以通遠近之情。<span class="zhu">外朝、內朝雙結。</span>如此，豈有近時壅隔之弊哉？<span class="zhu">收盡通章。</span>唐、虞之時，明目達聰，嘉言罔伏，野無遺賢，亦不過是而已。</p>
<p class="kindle-cn-para-left">稽核朝典，融貫古今，而於興復內朝之制，深致意焉。人主親賢士大夫之日多，親宦官宮妾之日少，則上下之情通，而奸偽不得壅蔽矣。誰謂唐、虞之治不可見於今哉？</p>
</div>
</body>
</html>
