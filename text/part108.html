<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>諸葛亮後出師表</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="ufB9gYEWpUDoACqjY6OltN5">

  <div class="chapter" id="chapter">

    <h1 class="juan">後漢文</h1>

    <h2 class="title">諸葛亮後出師表</h2>

    <hr/>

    <p class="calibre5">先帝慮漢、賊不兩立，王業不偏安，故託臣以討賊也<span class="zhu">漢，自謂。賊，謂曹。偏安，謂漢僻處於蜀。○伸大義當討。</span>。以先帝之明，量臣之才，固知臣伐賊<span class="lcx_zhu">，</span>才弱敵強也；然不伐賊，王業亦亡，惟坐而待亡，孰與伐之？是故託臣而弗疑也<span class="zhu">審大勢當討。</span>。臣受命之日，寢不安席，食不甘味，思惟北征，宜先入南，故五月渡瀘，深入不毛，並日而食<span class="zhu">「北征」四句，解見前表。並日而食，謂兩日惟食一日之供。</span>。臣非不自惜也<span class="zhu">頓挫。</span>，顧王業不可偏安於蜀都，故冒危難以奉先帝之遺意<span class="zhu">應上兩「託臣」句。</span>，而議者謂為非計<span class="zhu">時議者多以伐魏為疑，故有下六段未解之論。</span>。今賊適疲於西<span class="zhu">後主五年，亮攻祁山，南安、天水、安定三郡皆叛魏應漢，關中響振。</span>，又務於東<span class="zhu">曹休東與吳陸遜戰於石亭，大敗。</span>，兵法乘勞，此進趨之時也<span class="zhu">賊固當討，時又不可失。</span>。謹陳其事如左<span class="zhu">以上作一冒。</span>：</p>

    <p class="calibre5">高帝明並日月，謀臣淵深，然涉險被創<span class="zhu">昌。○創，傷也。</span>，危然後安。今陛下未及高帝，謀臣不如良、平<span class="zhu">張良、陳平。</span>，而欲以長策取勝，坐定天下，此臣之未解一也<span class="zhu">此段言不可以坐定取勝。</span>。劉繇、王朗各據州郡<span class="zhu">劉繇，據河曲。王朗，守魏郡。</span>，論安言計，動引聖人<span class="zhu">論安危，言計策，動引古之聖人。</span>，群疑滿腹，眾難塞胸<span class="zhu">用人，則妒能嫉賢，群疑滿於腹內。臨事，則畏首畏尾，眾難塞於胸中。</span>，今歲不戰，明年不徵，使孫策<span class="zhu">孫權兄。</span>坐大，遂並江東<span class="zhu">不務戰徵，使孫策坐以致大，江東遂為其所並。○繇、朗皆守一隅以致破敗者。引證蜀事，最切。</span>，此臣之未解二也<span class="zhu">此段言不可以不戰資敵。</span>。曹操智計<span class="lcx_zhu">，</span>殊絕於人，其用兵也，彷彿孫、吳<span class="zhu">孫臏、吳起。</span>，然困於南陽<span class="zhu">操與張繡戰於宛，為流矢所中。</span>，險於烏巢<span class="zhu">袁紹拒操於官渡，輜重萬餘，在故市烏巢。時操糧少，走許避之。</span>，危於祁連<span class="zhu">操徵西域，幾危於祁連。</span>，逼於黎陽<span class="zhu">袁譚據黎陽，操用兵吳、蜀，譚兵逼迫其後。</span>，幾敗北山<span class="zhu">夏侯淵敗，操爭漢中，運糧北山下數千萬囊，趙雲遇之，乃入營閉門，操引去，雲擂鼓震天，以大弩射之，操軍驚駭，蹂踐墮漢水中。</span>，殆死潼關<span class="zhu">操討馬超、韓遂於潼關，操將北渡，與許褚留南岸斷後，超將步騎萬餘人，來奔操軍，矢下如雨，褚白操，乃扶上船。</span>，然後偽定一時爾<span class="zhu">偽定，非真。一時，未久。</span>，況臣才弱，而欲以不危而定之，此臣之未解三也<span class="zhu">此段言難以不危而定。</span>。曹操五攻昌霸不下<span class="zhu">東海昌霸反，操遣劉岱、王忠擊之，不克。</span>，四越巢湖不成<span class="zhu">魏以合肥為重鎮，其東南巢湖在焉。孫權圍合肥，魏自湖入淮，軍合肥者數矣。</span>，任用李服而李服圖之<span class="zhu">圖，謂轉謀操也。其事未詳。</span>，委任夏侯而夏侯敗亡<span class="zhu">操留夏侯淵守北邊，為先主所殺。</span>。先帝每稱操為能，猶有此失，況臣駑下，何能必勝？此臣之未解四也<span class="zhu">此段言難以庸才取勝。</span>。自臣到漢中<span class="zhu">時亮率軍北駐漢山。</span>，中間期年耳，然喪<span class="zhu">「喪」字貫至「一千餘人」。</span>趙雲、陽群、馬玉、閻芝、丁立、白壽、劉郃<span class="zhu">合。</span>、鄧銅等及曲長、屯將七十餘人<span class="zhu">曲，部曲也。</span>，突將無前<span class="lcx_zhu">；</span><span class="zhu">衝突之將，無有敵者。</span><img alt="" class="kindle-cn-inline-character1" src="../images/59.jpeg"/><span class="zhu">叢。</span>、叟、青羌<span class="zhu">皆亮南征所得渠率。</span>散騎、武騎<span class="zhu">皆騎兵。</span>一千餘人<span class="zhu">以上乃計其士卒物故也。</span>，此皆數十年之內所糾合四方之精銳，非一州之所有；若複數年，則損三分之二也，當何以圖敵？此<span class="lcx_zhu">臣</span>之未解五也<span class="zhu">此段言緩之則無人，難以圖敵。</span>。今民窮兵疲，而事不可息；事不可息，則住與行<span class="zhu">謂守與戰。</span>勞費正等，而不及早圖之，欲以一州之地與賊持久，此臣之未解六也<span class="zhu">此段言不早圖則兵疲，難以持久。○六未解俱用反說，駁倒群議，獨伸己見。文勢層疊，意思慷慨。</span>。</p>

    <p class="calibre5">夫難平者，事也<span class="zhu">頓一句。起下。</span>。昔先帝敗軍於楚<span class="zhu">先主十二年，劉璋降，先主跨有荊、益，操恐先主據襄陽，將精兵五千追之，及於當陽之長阪，先主乃棄妻子走。</span>，當此時，曹操拊手，謂天下已定<span class="zhu">操當興。</span>。然後先帝東連吳、越<span class="zhu">赤壁破曹。</span>，西取巴、蜀<span class="zhu">進兵圍成都，取劉璋。</span>，舉兵北征，夏侯授首<span class="zhu">斬夏侯淵。</span>，此操之失計而漢事將成也<span class="zhu">漢又當興。是操之事難料。</span>。然後吳更違盟，關羽毀敗<span class="zhu">孫權遣呂蒙襲關，定荊州。</span>，秭<span class="zhu">子。</span>歸蹉跌<span class="zhu">秭歸，地名。先主痛關之亡，奮力復仇，又為陸遜所敗。</span>，曹丕稱帝<span class="zhu">操子丕廢獻帝為山陽公，自稱帝。○漢又忽敗。是漢之事難料。</span>。凡事如是，難可逆料<span class="zhu">兩舉先主、曹操難料之事，見今事亦難料，正與上六未解相照。</span>。臣鞠躬盡力，死而後已，至於成敗利鈍，非臣之明所能逆睹也<span class="zhu">一篇意思全在此處收結。忠肝義膽，照耀簡編。</span>。</p>

    <p class="kindle-cn-para-left">時曹休為吳所敗，魏兵東下，關中虛弱，孔明欲出兵擊魏，群臣多以為疑，乃上此疏，伸討賊之義，盡託孤之責，以教萬世之為人臣者。「鞠躬盡力，死而後已」之言，凜然與日月爭光。前表開導昏庸，後表審量形勢，非抱忠貞者不欲言，非懷經濟者不能言也。</p>

    <p class="lcx_jiao">二〇二二年五月二十五日 一校完成</p>

  </div>

</body>

</html>