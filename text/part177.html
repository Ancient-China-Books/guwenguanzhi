<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>祭石曼卿文歐陽修</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="u6t3vUjtNC55LjC5XPlZoe8">
<div class="chapter" id="chapter">
<h1 class="juan">歐陽修</h1>
<h2 class="title">祭石曼卿文</h2>
<hr/><p class="calibre5">
維治平<span class="zhu">【英宗年號。】</span>四年、七月日、具官歐陽修、謹遣尚書都省令史李敭、<span class="zhu">【異、】</span>至於太清。以清酌庶羞之奠、致祭於亡友曼卿之墓下、而弔之以文曰、嗚呼曼卿、<span class="zhu">【一呼。】</span>生而爲英、死而爲靈。<span class="zhu">【生死並點。】</span>其同乎萬物生死、而復歸於無物者、暫聚之形。不與萬物共盡、而卓然其不朽者、後世之名。<span class="zhu">【許其名傳後世、單就死一邊說。】</span>此自古聖賢、莫不皆然。而著在簡冊者、昭如日星。<span class="zhu">【引古聖賢一證、言其名之必傳。十九字、一句讀。】</span>嗚呼曼卿、<span class="zhu">【二呼。】</span>吾不見子久矣、猶能髣髴子之平生。<span class="zhu">【喚起下文。】</span>其軒昂磊落、突兀崢<span class="zhu">【撐、】</span>嶸、<span class="zhu">【宏、】</span>而埋藏於地下者、<span class="zhu">【十六字、一句讀。】</span>意其不化爲朽壤、而爲金玉之精。不然、生長松之千尺、產靈芝而九莖。<span class="zhu">【恆、 ○此從生前、想其死後、必當化爲金玉、爲長松、爲靈芝、必不與萬物同爲朽壤也。 ○中閒用不然一折、更快。】</span>奈何荒煙野蔓、荊棘縱<span class="zhu">【宗、】</span>橫。風淒露下、走燐<span class="zhu">【鄰、】</span>飛螢。<span class="zhu">【燐、鬼火。】</span>但見牧童樵叟、歌吟而上下、與夫驚禽駭獸、悲鳴躑<span class="zhu">【擲、】</span>躅<span class="zhu">【逐、】</span>而吚<span class="zhu">【伊、】</span>嚶。<span class="zhu">【悲其今日之墓。】</span>今固如此、更千秋而萬歲兮、安知其不穴藏狐貉與鼯鼪。<span class="zhu">【悲其後日之墓。】</span>此自古聖賢、亦皆然兮、獨不見夫纍纍乎曠野與荒城。<span class="zhu">【又牽自古聖賢皆然、呼應有情。】</span>嗚呼曼卿、<span class="zhu">【三呼。】</span>盛衰之理、吾固知其如此。<span class="zhu">【臨了又一折。】</span>而感念疇昔、悲涼悽愴、不覺臨風而隕涕者、有愧夫太上之忘情。<span class="zhu">【自述傷感、欷歔欲絕。】</span>尚饗。
</p>
<p class="kindle-cn-para-left">【篇中三提曼卿、一歎其聲名、卓然不朽。一悲其墳墓、滿目淒涼。一敍己交情、傷感不置。文亦軒昂磊落、突兀崢嶸之甚。】
</p>






</div>
</body>
</html>