<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>宋人及楚人平公羊傳·宣公十五年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="u99SHzTSQIvf5liXJNr5WE7">

  <div class="chapter" id="chapter">

    <h1 class="juan">公羊傳·宣公十五年</h1>

    <h2 class="title">宋人及楚人平</h2>

    <hr/>

    <p class="calibre5">外平不書<span class="zhu">前楚、鄭平不書。</span>，此何以書？大其平乎己也<span class="zhu">己，指華元、子反，對君而言也。○提出主意。</span>。何大其平乎己？莊王圍宋，軍有七日之糧爾，盡此不勝，將去而歸爾<span class="zhu">先插子反語作敘事，文情妙絕。</span>。於是使司馬子反乘堙<span class="zhu">因。</span>而<img alt="" class="kindle-cn-inline-character1" src="../images/08.jpeg"/>宋城，宋華元亦乘堙而出見之<span class="zhu">堙，距堙，上城具。○相見便奇。</span>。司馬子反曰：「子之國何如？」華元曰：「憊<span class="zhu">敗。</span>矣<span class="zhu">憊，疲極也。</span>。」曰：「何如<span class="zhu">問憊狀。</span>? 」曰：「易子而食之，析骸而炊之<span class="zhu">竟以實告。</span>。」司馬子反曰：「嘻！甚矣憊<span class="zhu">倒句妙。若言「憊甚矣」，便無味。</span>！雖然<span class="zhu">雖如子言。</span>，吾聞之也：圍者<span class="zhu">見圍者。</span>柑<span class="zhu">鉗。</span>馬而秣之<span class="zhu">以粟飲馬曰秣。柑者，以木銜馬口，使不得食，示有蓄積。</span>，使肥者應客<span class="zhu">肥，謂肥馬。示飽足也。</span>。是何子之情也<span class="zhu">情，實也。○怪其以實告。子反之心已動。</span>? 」華元曰：「吾聞之：君子見人之厄則矜之，小人見人之厄則幸之。吾見子之君子也，是以告情於子也<span class="zhu">說出實告之故，尤足動人。</span>。」司馬子反曰：「諾。勉之矣<span class="zhu">令勉力堅守。○已心許之，而語絕不露，妙。</span>。吾軍亦有七日之糧爾，盡此不勝，將去而歸爾<span class="zhu">亦以實告。</span>。」揖而去之。</p>

    <p class="calibre5">反於莊王<span class="zhu">反報於莊王。</span>。莊王曰：「何如？」司馬子反曰：「憊矣！」曰：「何如？」曰：「易子而食之，析骸而炊之。」莊王曰：「嘻！甚矣憊<span class="zhu">復前語，不變一字，文法最紆徐有韻。</span>！雖然<span class="zhu">雖然憊極。</span>，吾今取此，然後而歸爾<span class="zhu">本將去而歸，轉欲乘其憊。</span>。」司馬子反曰：「不可。臣已告之矣，軍有七日之糧爾<span class="zhu">亦以實告。</span>。」莊王怒曰：「吾使子往視之，子曷為告之？」司馬子反曰：「以區區之宋，猶有不欺人之臣，可以楚而無乎？是以告之也<span class="zhu">華元全以「君子」二字感動子反，子反全以「不欺」二字感動莊王。</span>。」莊王曰：「諾。舍而止<span class="zhu">命子反築舍處此，以示不去。</span>。雖然<span class="zhu">雖我糧盡。</span>，吾猶取此，然後歸爾<span class="zhu">莊王被子反感動，欲取不可，欲去不甘，意實無聊，故復作此語。觀下「臣請歸爾」、「吾亦從子而歸爾」便見。</span>。」司馬子反曰：「然則君請處於此，臣請歸爾<span class="zhu">諧語正極得力。</span>。」莊王曰：「子去我而歸，吾孰與處於此？吾亦從子而歸爾<span class="zhu">諧語得力如此。</span>。」引師而去之。故君子大其平乎己也<span class="zhu">結出主意。</span>。此皆大夫也，其稱「人」何？貶。曷為貶？平者在下也<span class="zhu">罪其專也。既大之，復貶之，洗髮經文無漏義。</span>。</p>

    <p class="kindle-cn-para-left">通篇純用復筆，曰「憊矣」、曰「甚矣憊」、曰「諾」、曰「雖然」，愈復愈變，愈復愈韻。末段曰「吾猶取此」而歸、曰「臣請歸爾」、曰「吾亦從子而歸爾」，尤妙絕解頤。</p>

  </div>

</body>

</html>