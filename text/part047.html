<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>王孫圉論楚寶國語·楚語下</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uWTlyoSsbxm7t6FhHk7oHO3">

  <div class="chapter" id="chapter">

    <h1 class="juan">國語·楚語下</h1>

    <h2 class="title">王孫圉論楚寶</h2>

    <hr/>

    <p class="calibre5">王孫圉<span class="zhu">楚大夫。</span>聘於晉，定公饗之，趙簡子<span class="zhu">晉大夫趙鞅。</span>鳴玉以相<span class="zhu">去聲。○鳴其佩玉以相禮。</span>，問於王孫圉曰：「楚之白珩<span class="zhu">恆。</span>猶在乎<span class="zhu">白珩，楚之美佩玉也。○開口問白珩，則鳴玉以相，分明有意炫耀。</span>? 」對曰：「然。」簡子曰：「其為寶也，幾何矣<span class="zhu">言白珩之為寶，所值幾何？</span>? 」</p>

    <p class="calibre5">曰：「未嘗為寶<span class="zhu">一句抹倒。</span>。楚之所寶者<span class="zhu">頓一句，鄭重。與下「楚國之寶」句緊照。</span>，曰觀<span class="zhu">貫。</span>射<span class="zhu">亦。</span>父<span class="zhu">甫。○楚大夫。</span>，能作訓辭，以行事於諸侯，使無以寡君為口實<span class="zhu">口實，猶言話柄。善於辭命以交鄰，使無以不文為話柄。○是為可寶。</span>。又有左史倚相<span class="zhu">左史名倚相。</span>，能道訓典，以敘百物，以朝夕獻善敗於寡君，使寡君無忘先王之業<span class="zhu">敘，次也。物，事也。○明則有以正主志。</span>；又能上下說<span class="zhu">悅。</span>乎鬼神，順道其欲惡，使神無有怨痛於楚國<span class="zhu">上天神，下地祇，順道鬼神之情，所以悅之也。○幽則有以格神明。○是為可寶。</span>。又有藪曰云連徒洲<span class="zhu">藪，澤也。雲，即雲夢。連，屬也。徒，洲名。蓋雲夢連屬徒洲。</span>，金、木、竹、箭之所生也，龜、珠、角、齒、皮、革、羽、毛<span class="zhu">竹之小者曰箭。○十六字要連看，猶言金木竹箭、龜珠角齒、皮革羽毛之所生也。</span>，所以備賦，以戒不虞者也<span class="zhu">賦，兵賦也。不虞，意外之患。○治本國所資。</span>。所以共<span class="zhu">同「供」。</span>幣帛，以賓享於諸侯者也<span class="zhu">享，獻也。○交鄰國所資。○是為可寶。○觀射父、左史倚相，曰「能」、曰「使」。雲連徒洲，曰「生」、曰「所以」。字法。</span>。若諸侯之好<span class="zhu">去聲。</span>幣具<span class="zhu">雲連徒洲。</span>，而導之以訓辭<span class="zhu">觀射父。</span>，有不虞之備<span class="zhu">雲連徒洲。</span>，而皇神相之<span class="zhu">皇，大也。○左史倚相。○又將三段，串作一片。</span>，寡君其可以免罪於諸侯<span class="zhu">鄰國有益。</span>，而國民保焉<span class="zhu">本國有益。</span>。此楚國之寶也<span class="zhu">正應一句收。</span>。若夫白珩，先王之玩也<span class="zhu">玩則非有用之物。</span>，何寶焉<span class="zhu">應「未嘗為寶」句。○以上答白珩已畢，下乃重起奇文，以刺鳴玉與白珩無干。</span>？</p>

    <p class="calibre5">「圉聞國之寶，六而已<span class="zhu">凡為國者所寶唯六。</span>：聖能制議百物，以輔相國家，則寶之<span class="zhu">聖，通明也。</span>；玉足以庇廕嘉穀，使無水旱之災，則寶之<span class="zhu">玉，祭祀之玉。</span>；龜足以憲臧否，則寶之<span class="zhu">憲，法也。</span>；珠足以御火災，則寶之；金足以御兵亂，則寶之；山林藪澤足以備財用，則寶之<span class="zhu">聖曰「能」，物曰「足以」。字法。○此雖是推開一層說，仍句句與上三段相映照，妙。</span>。若夫譁囂之美<span class="zhu">鳴玉聲也。</span>，楚雖蠻夷，不能寶也<span class="zhu">問甚矜張，答甚閒淡，機鋒射人。</span>。」</p>

    <p class="kindle-cn-para-left">所寶唯賢，自是主論，卻著眼在雲連徒洲一段。蓋藪澤鍾美，皆堪有用，自當為寶，正與玩好無用之白珩緊照。後一段於「聖能制議」之下，復接龜珠金玉，山林藪澤，皆可資之為用者，跌到不寶譁囂之美，處處針鋒相對。</p>

  </div>

</body>

</html>