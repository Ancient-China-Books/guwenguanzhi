<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>上樞密韓太尉書蘇轍</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="u7gflBNN7FCPN2fAziTvNx4">
<div class="chapter" id="chapter">
<h1 class="juan">蘇轍</h1>
<h2 class="title">上樞密韓太尉書</h2>
<hr/>
<p class="calibre5">太尉執事：轍生好為文，思之至深。以為文者氣之所形，然文不可以學而能，氣可以養而致<span class="zhu">以養氣冒起一篇大意。</span>。孟子曰：「我善養吾浩然之氣。」今觀其文章，寬厚宏博，充乎天地之間，稱其氣之小大<span class="zhu">一證。</span>。太史公<span class="zhu">司馬遷。</span>行天下，周覽四海名山大川，與燕、趙間豪俊交遊，故其文疏蕩，頗有奇氣<span class="zhu">二證。</span>。此二子者，豈嘗執筆學為如此之文哉<span class="zhu">跌蕩。</span>？其氣充乎其中而溢乎其貌，動乎其言而見乎其文，而不自知也<span class="zhu">申明文為氣之所形。非親嘗者不能道此。</span>。</p>
<p class="calibre5">轍生十有九年矣<span class="zhu">開宕。</span>。其居家所與遊者，不過其鄰里鄉黨之人<span class="zhu">一。</span>；所見不過數百里之間，無高山大野可登覽以自廣<span class="zhu">二。</span>；百氏之書，雖無所不讀，然皆古人之陳跡，不足以激發其志氣<span class="zhu">三。</span>。恐遂汩<span class="zhu">骨。</span>沒，故決然捨去，求天下奇聞壯觀，以知天地之廣大<span class="zhu">虛提以起下四段。</span>。過秦、漢之故都，恣觀終南、嵩、華之高<span class="zhu">一。</span>，北顧黃河之奔流，慨然想見古之豪傑<span class="zhu">二。</span>。至京師，仰觀天子宮闕之壯，與倉廩、府庫、城池、苑囿之富且大也，而後知天下之巨麗<span class="zhu">三。○本欲說見太尉，卻自嵩、華、黃河、京師許多奇聞壯觀說來，文勢浩瀚。</span>。見翰林歐陽公<span class="zhu">歐陽修。</span>，聽其議論之宏辨，觀其容貌之秀偉，與其門人賢士大夫遊，而後知天下之文章聚乎此也<span class="zhu">四。○又引一歐陽公，陪起太尉，妙。</span>。太尉以才略冠天下<span class="zhu">轉接無痕。</span>，天下之所恃以無憂，四夷之所憚以不敢發，入則周公、召公，出則方叔、召虎<span class="zhu">皆周宣一時人。</span>。而轍也未之見焉<span class="zhu">一句挽上起下。</span>。</p>
<p class="calibre5">且夫人之學也，不志其大，雖多而何為<span class="zhu">開宕。</span>？轍之來也，于山見終南、嵩、華之高，於水見黃河之大且深，於人見歐陽公，而猶以為未見太尉也<span class="zhu">一齊收卷，勢如破竹。</span>。故願得觀賢人之光耀，聞一言以自壯，然後可以盡天下之大觀而無憾者矣<span class="zhu">應奇聞壯觀結束，筆力千鈞。</span>。</p>
<p class="calibre5">轍年少，未能通習吏事。向之來，非有取於斗升之祿，偶然得之，非其所樂<span class="zhu">又自明志氣。</span>。然幸得賜歸待選，使得優遊數年之間，將以益治其文，且學為政。太尉苟以為可教而辱教之，又幸矣<span class="zhu">住意灑然。</span>！</p>
<p class="kindle-cn-para-left">意只是欲求見太尉，以盡天下之大觀，以激發其志氣，卻以得見歐陽公，引起求見太尉；以歷見名山大川京華人物，引起得見歐陽公；以作文養氣，引起歷見名山大川京華人物。注意在此，而立言在彼，絕妙奇文。</p>
</div>
</body>
</html>