<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>吳許越成左傳·哀公元年</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uZo6dDA2wauChGTT2OqlCZA">

  <div class="chapter" id="chapter">

    <h1 class="juan">左傳·哀公元年</h1>

    <h2 class="title">吳許越成</h2>

    <hr/>

    <p class="calibre5">吳王夫<span class="zhu">扶。</span>差敗越於夫椒，報槜<span class="zhu">醉。</span>李也<span class="zhu">夫椒，吳縣西南太湖中椒山。槜李，今嘉興槜李城。定公十四年，越敗吳於槜李，闔廬傷足而死。至是，夫差所謂三年乃報越也。</span>。遂入越。越子<span class="zhu">勾踐。</span>以甲楯<span class="zhu">閏上聲。</span>五千保於會<span class="zhu">膾。</span>稽<span class="zhu">會稽，越山名。</span>，使大夫種因吳太宰嚭<span class="zhu">痞。○種，越大夫名。嚭，故楚臣，奔吳為太宰，寵幸於夫差，故種因之。</span>以行成<span class="zhu">求成於吳。</span>。吳子將許之。</p>

    <p class="calibre5">伍員<span class="zhu">雲。○子胥也。</span>曰：「不可<span class="zhu">二字斷。</span>。臣聞之：「樹德莫如滋，去<span class="zhu">上聲。</span>疾莫如盡<span class="zhu">人之植德，如植木焉，欲其滋長。人之去惡，如治病然，欲其淨盡。○先徵之格言，重下句。</span>。」昔有過<span class="zhu">歌。</span>澆<span class="zhu">堯去聲。</span>殺斟灌以伐斟<img alt="" class="kindle-cn-inline-character1" src="../images/46.jpeg"/><span class="zhu">尋。</span>，滅夏後相<span class="zhu">去聲。○過，國名。澆，寒浞子。二斟，夏同姓諸侯。相，啟之孫。羿逐帝相依二斟。寒浞篡羿，因其室，生澆及豷，封澆於過，封豷於戈。浞使澆滅二斟，殺帝相。</span>，後緡<span class="zhu">民。</span>方娠<span class="zhu">震。○後緡，相妻，有仍國之女。娠，懷身也。</span>，逃出自竇，歸於有仍<span class="zhu">自穴逃出，而歸於父母家。</span>，生少<span class="zhu">去聲。</span>康焉<span class="zhu">生遺腹子，是為少康。</span>。為仍牧正，惎<span class="zhu">忌。</span>澆能戒之<span class="zhu">及壯，為有仍牧官之長。惎，毒也。以澆為毒害，能戒備之。</span>。澆使椒求之<span class="zhu">椒，澆臣。求少康欲殺之。</span>，逃奔有虞<span class="zhu">舜後封國。</span>，為之庖正，以除其害<span class="zhu">庖正，掌膳羞之官。除，免也。賴此以得免其害。</span>。虞思於是妻<span class="zhu">去聲。</span>之以二姚，而邑諸綸<span class="zhu">思，虞君名。以二女妻少康。姚，虞姓。綸，虞邑。</span>，有田一成，有眾一旅<span class="zhu">方十里為成。五百人為旅。</span>。能布其德，而兆其謀<span class="zhu">兆，始也。</span>，以收夏眾，撫其官職<span class="zhu">收拾夏之遺民，撫循夏之官職。</span>；使女艾諜<span class="zhu">牒。</span>澆，使季杼誘豷<span class="zhu">戲。○女艾，少康臣。諜，候也。諜候澆之間隙。季杼，少康子。豷，澆弟。以計引誘之。</span>。遂滅過、戈<span class="zhu">滅澆於過，滅豷於戈。</span>，復禹之績，祀夏配天，不失舊物<span class="zhu">恢復禹之功績，祀夏祖宗，以配上帝，不失禹之天下。○次證之往事，以申明「去疾莫如盡」之故。</span>。今吳不如過，而越大於少康<span class="zhu">兩兩相較，警醒剴切。</span>，或將豐之，不亦難<span class="zhu">去聲。</span>乎<span class="zhu">言與越成，是使越豐大，必為吳難。○不可者一。</span>！勾踐能親而務施<span class="zhu">一層。</span>，施不失人，親不棄勞<span class="zhu">二層。</span>。與我同壤<span class="zhu">三層。</span>，而世為仇讎<span class="zhu">四層。</span>。於是乎克而弗取，將又存之，違天而長<span class="zhu">掌。</span>寇讎<span class="zhu">天與不取，故曰違天。</span>，後雖悔之，不可食已<span class="zhu">食，猶食言之食。言欲食此悔，亦無及已。○不可者二。</span>。姬之衰也，日可俟也<span class="zhu">吳與周同姓，而姬姓之衰，可計日而待。○泛一句。</span>。介在蠻夷，而長寇讎，以是求伯<span class="zhu">霸。</span>，必不行矣<span class="zhu">況吳介居蠻夷，而滋長寇讎，自保且不能，安能圖霸？以吳子喜遠功，又以求伯動之。○不可者三。</span>。」</p>

    <p class="calibre5">弗聽<span class="zhu">惑於宰嚭，而使越成。</span>。退而告人曰：「越十年生聚，而十年教訓，二十年之外，吳其為沼乎<span class="zhu">生民聚財，富而後教，吳必為越所滅。而宮室廢壞，當為汙池。○直是目見，非為懸斷。</span>! 」</p>

    <p class="kindle-cn-para-left">寫少康詳，寫勾踐略；而寫少康，正是寫勾踐處，此古文以賓作主法也。後分三段，發明「不可」二字之義，最為曲折詳盡。曾不覺悟，卒許越成。不得已退而告人，說到吳其為沼，真感憤無聊，聲斷氣絕矣。</p>

  </div>

</body>

</html>