<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>諱辯韓愈</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uTthbG4w3VSFGXxGjrG4l6A">

  <div class="chapter" id="chapter">

    <h1 class="juan">韓愈</h1>

    <h2 class="title">諱辯</h2>

    <hr/>

    <p class="calibre5">愈與李賀書，勸賀舉進士。賀舉進士有名，與賀爭名者毀之，曰：「賀父名晉肅，賀不舉進士為是，勸之舉者為非<span class="zhu">欲奪賀名，故毀之如此。</span>。」聽者不察也，和<span class="zhu">去聲。</span>而倡之，同然一辭<span class="zhu">一時俗人為其所惑。</span>。皇甫湜<span class="zhu">寔。</span>曰：「若不明白，子與賀且得罪<span class="zhu">言公若不辨明，必見咎於賀也。○此段敘公作辨之由。</span>。」愈曰：「然<span class="zhu">先用一「然」字接住。下方起。</span>。」</p>

    <p class="calibre5">律曰：「二名不偏諱。」釋之者曰：「謂若言「徵」不稱「在」，言「在」不稱「徵」是也<span class="zhu">孔子母名「徵在」，言「在」不稱「徵」，言「徵」不稱「在」。</span>。」律曰：「不諱嫌名。」釋之者曰：「謂若「禹」與「雨」、「丘」與「蓲」<span class="zhu">丘。</span>之類是也<span class="zhu">謂其聲音相近。</span>。」今賀父名晉肅，賀舉進士<span class="zhu">上引律文，此入敘事。</span>，為犯二名律乎？為犯嫌名律乎<span class="zhu">賀父名進肅，律尚不偏諱；今賀父名晉肅，律豈諱嫌者乎？○此二句設疑問之，不直說破不犯諱。妙。</span>？父名晉肅，子不得舉進士。若父名仁，子不得為人乎<span class="zhu">嫌名獨生一腳作波瀾。奇極。</span>？</p>

    <p class="calibre5">夫諱始於何時？作法制以教天下者，非周公、孔子歟？周公作詩不諱<span class="zhu">謂文王名昌，武王名發。若曰：「克昌厥後，」又曰「駿發爾私」。</span>，孔子不偏諱二名<span class="zhu">若曰「宋不足徵」，又曰「某在斯」。</span>, 《春秋》不譏不諱嫌名<span class="zhu">若衛桓公名完。</span>。康王釗<span class="zhu">昭。</span>之孫，實為昭王<span class="zhu">康王名釗。</span>。曾參之父名晳，曾子不諱「昔」<span class="zhu">若曰「昔者吾友」。○此言周公、孔子皆作諱禮之人，亦有所不諱者。然周公只是一句，孔子卻是四句。蓋《春秋》為孔子之書，曾子為孔子之徒也。「康王釗」句，又只在《春秋》句中，所謂文章虛實繁省之法也。</span>。周之時有騏期，漢之時有杜度，此其子宜如何諱？將諱其嫌，遂諱其姓乎？將不諱其嫌者乎<span class="zhu">此又設疑問之，不說破。妙。</span>？漢諱武帝名「徹」為「通」<span class="zhu">謂徹侯為通侯、蒯徹為蒯通之類。</span>，不聞又諱車轍之「轍」為某字也。諱呂后名「雉」為「野雞」<span class="zhu">呂后，漢高帝后。</span>，不聞又諱治天下之「治」為某字也。今上章及詔，不聞諱「滸」<span class="zhu">虎。</span>、「勢」、「秉」、「機」也<span class="zhu">滸、勢、秉、機，為近太祖、太宗、世祖、玄宗廟諱也。蓋太祖名虎，太宗名世民，世祖名昞，玄宗名隆基。</span>。惟宦官宮妾，乃不敢言「諭」及「機」，以為觸犯<span class="zhu">以「諭」為近代宗廟諱，以「機」為近玄宗廟諱。代宗諱豫，玄宗諱見上。○此段全是不諱嫌名事，乃用宦官宮妾諱嫌名承上，極有勢。</span>。士君子立言行事，宜何所法守也<span class="zhu">將要收歸周、孔、曾參事，且問起「何所法守」，句已含周、孔、曾參意。</span>？今考之於經<span class="zhu">指上文《詩》與《春秋》。</span>，質之於律<span class="zhu">指上文二律。</span>，稽之以國家之典<span class="zhu">指上文「漢諱武帝」三段。</span>，賀舉進士為可邪？為不可邪<span class="zhu">到底是一疑案，不直說破。</span>？</p>

    <p class="calibre5">凡事父母，得如曾參，可以無譏矣。作人得如周公、孔子，亦可以止矣<span class="zhu">一轉，忽作餘文。以文為戲，以文為樂。</span>。今世之士<span class="zhu">指倡和人。</span>，不務行曾參、周公、孔子之行，而諱親之名則務勝於曾參、周公、孔子，亦見其惑也<span class="zhu">二轉。</span>。夫周公、孔子、曾參，卒不可勝。勝周公、孔子、曾參，乃比於宦官宮妾<span class="zhu">三轉。</span>。則是宦官宮妾之孝於其親，賢於周公、孔子、曾參者邪<span class="zhu">四轉。○一齊收捲上文。不用辨折，愈轉愈緊，愈不窮。</span>？</p>

    <p class="kindle-cn-para-left">前分律、經典三段，後尾抱前，婉鬯顯快。反反覆覆，如大海迴風，一波未平，一波復起。盡是設疑兩可之辭，待智者自擇，此別是一種文法。</p>

  </div>

</body>

</html>