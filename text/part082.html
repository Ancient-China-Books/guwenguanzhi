<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>孔子世家贊史記</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uXV569jwAUn7Yl3jqGmzsF3">

  <div class="chapter" id="chapter">

    <h1 class="juan">史記</h1>

    <h2 class="title">孔子世家贊</h2>

    <hr/>

    <p class="calibre5">太史公曰：《詩》有之，「高山仰止，景行行止。」雖不能至，然心鄉<span class="zhu">向。</span>往之<span class="zhu">景行，大道也。○借《詩》虛虛籠起。</span>。餘讀孔氏書<span class="zhu">遺書一。</span>，想見其為人<span class="zhu">心鄉往之。</span>。適魯，觀仲尼廟堂、車服、禮器<span class="zhu">遺器二。</span>，諸生以時習禮其家<span class="zhu">遺教三。</span>，餘低迴留之，不能去雲<span class="zhu">心鄉往之。○聖無能名，又何容論贊？史公只就其遺書、遺器、遺教，以自言其鄉往之城，虛神宕漾，最為得體。</span>。天下君王至於賢人眾矣，當時則榮，沒則已焉<span class="zhu">又借他人反形一筆。更透。</span>。孔子布衣，傳十餘世，學者宗之。自天子王侯，中國言《六藝》者折中於夫子<span class="zhu">折，斷也。中，當也。謂斷其至當之理。</span>，可謂至聖矣<span class="zhu">定贊。</span>！</p>

    <p class="kindle-cn-para-left">起手忽憑空極贊，而後入孔氏。既入事，而又極贊以終之。一若想之不盡，說之不盡也者，所謂觀海難言也。</p>

  </div>

</body>

</html>