<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>馮煖客孟嘗君①國策</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uzrUDzBWxSr6XQ2rQpfp3GH">
<div class="chapter" id="chapter">
<h1 class="juan">國策</h1>
<h2 class="title">馮煖客孟嘗君</h2>
<hr/>
<p class="calibre5">齊人有馮煖<span class="zhu">諼。</span>者，貧乏不能自存，使人屬<span class="zhu">祝。</span>孟嘗君<span class="zhu">田嬰子田文，齊相，封於薛。</span>，願寄食門下。孟嘗君曰：「客何好？」曰：「客無好也。」曰：「客何能？」曰：「客無能也<span class="zhu">三千人中，如此者卻少。○「好」與「能」雖並點，重「能」字一邊。</span>。」孟嘗君笑而受之曰：「諾<span class="zhu">以為真無能人。</span>。」</p>
<p class="calibre5">左右以君賤之也，食<span class="zhu">寺。</span>以草具<span class="zhu">草，菜也。不以客待之。</span>。居有頃，倚柱彈其劍，歌曰：「長鋏<span class="zhu">劫。</span>歸來<span class="zhu">葉釐。</span>乎<span class="zhu">鋏，劍把。欲與俱去。</span>！食無魚。」左右以告。孟嘗君曰：「食之，比門下之客<span class="zhu">待以客禮。</span>。」居有頃，復彈其鋏，歌曰：「長鋏歸來乎！出無車。」左右皆笑之，以告。孟嘗君曰：「為之駕，比門下之車客<span class="zhu">待以上客之禮。</span>。」於是乘其車，揭<span class="zhu">挈。</span>其劍，過其友曰：「孟嘗君客我<span class="zhu">至此一斷，點綴生趣。</span>。」後有頃，復彈其劍鋏<span class="zhu">彈劍、彈鋏、彈劍鋏，三樣寫法。</span>，歌曰：「長鋏歸來乎！無以為家<span class="zhu">葉孤。○三歌，亦寒酸，亦豪邁，便知不是無能人。</span>。」左右皆惡之，以為貪而不知足<span class="zhu">處處夾寫左右，正為馮煖反襯。</span>。孟嘗君問：「馮公有親乎<span class="zhu">聞其歌，而問左右。</span>? 」對曰：「有老母。」孟嘗君使人給其食用，無使乏<span class="zhu">比上客反加厚。</span>。於是馮煖不復歌<span class="zhu">歌又妙，不復歌又妙。○馮煖既曰無好、無能，所責望於人者，較有好、有能者更倍之，大是奇事，孟嘗亦以為奇，即姑應之，實非有意加厚馮煖也。</span>。</p>
<p class="calibre5">後孟嘗君出記<span class="zhu">記，疏也。</span>，問門下諸客：「誰習計會<span class="zhu">膾。○月計曰要，歲計曰會。</span>，能為<span class="zhu">去聲。</span>文收責<span class="zhu">同債。</span>於薛者乎？」馮煖署曰：「能<span class="zhu">署，書姓名於疏也。○突地出頭。</span>。」孟嘗君怪之，曰：「此誰也<span class="zhu">記不起馮煖姓名。</span>? 」左右曰：「乃歌夫「長鋏歸來」者也<span class="zhu">笑談輕薄，盡含句中。</span>。」孟嘗君笑曰：「客果有能也<span class="zhu">有能、無能，照耀前後。</span>，吾負之，未嘗見也<span class="zhu">馮煖在門下已久，孟嘗未熟其名，未識其面，可見前番待馮煖，並非有意加厚也。</span>。」請而見之，謝曰：「文倦於是<span class="zhu">是，指相齊。</span>，憒<span class="zhu">膾。</span>於憂<span class="zhu">憒，心亂也。</span>，而性懧<span class="zhu">作懦。</span>愚，沉於國家之事<span class="zhu">沉，沒溺也。</span>，開罪於先生。先生不羞，乃有意欲為收責於薛乎？」馮煖曰：「願之<span class="zhu">臨時猶不露圭角，勝毛遂自薦一倍。</span>。」於是約車治裝，載券契而行，辭曰：「責畢收，以何市而反？」孟嘗君曰：「視吾家所寡有者<span class="zhu">問則有意，答則無心，幻出絕妙文字。</span>。」</p>
<p class="calibre5">驅而之薛，使吏召諸民當償者，悉來合券。券遍合赴<span class="zhu">凡券，取者、與者各收一，責則合驗之，遍合矣，乃來聽令。○亦粗完收債事，下乃出奇。</span>，矯命<span class="zhu">矯，託也。託言孟嘗之命。</span>以責賜諸民，因燒其券，民稱萬歲<span class="zhu">馮煖大有作用，蓋已料有後日事也。</span>。</p>
<p class="calibre5">長驅到齊，晨而求見<span class="zhu">寫其迅速。</span>。孟嘗君怪其疾也，衣冠而見之，曰：「責畢收乎？來何疾也！」曰：「收畢矣<span class="zhu">奇。</span>。」「以何市而反？」馮煖曰：「君雲「視吾家所寡有者」<span class="zhu">拿定此言。</span>。臣竊計，君宮中積珍寶，狗馬實外廄，美人充下陳<span class="zhu">陳，猶列也。○三句，言無所不有。</span>。君家所寡有者以義耳<span class="zhu">此物人家最少。</span>！竊以為君市義<span class="zhu">更奇。</span>。」孟嘗君曰：「市義奈何？」曰：「今君有區區之薛，不拊愛子其民，因而賈<span class="zhu">古。</span>利之<span class="zhu">賈利，與「市義」對。</span>。臣竊矯君命，以責賜諸民，因燒其券，民稱萬歲。乃臣所以為君市義也<span class="zhu">說出市義，一笑。</span>。」孟嘗君不說，曰：「諾，先生休矣<span class="zhu">休，猶言歇息，無可如何之辭也。○敘馮煖收責於薛畢。</span>! 」</p>
<p class="calibre5">後期年，齊王謂孟嘗君曰：「寡人不敢以先王之臣為臣<span class="zhu">遣其就國，而為之辭。</span>。」孟嘗君就國於薛，未至百里，民扶老攜幼，迎君道中，終日。孟嘗君顧謂馮煖：「先生所為文市義者，乃今日見之<span class="zhu">市義之為利如此，若取必目前，便失此利也。○了「市義」一案。</span>。」</p>
<p class="calibre5">馮煖曰：「狡兔有三窟<span class="zhu">坤入聲。○窟，穴也。</span>，僅得免其死耳<span class="zhu">忽設一喻，更進一籌。</span>。今有一窟<span class="zhu">市義。○結上。</span>，未得高枕而臥也。請為君復鑿二窟<span class="zhu">起下。</span>。」孟嘗君予車五十乘，金五百斤，西遊於樑，謂樑王曰：「齊放其大臣孟嘗君於諸侯，先迎之者，富而兵強。」於是，樑王虛上位，以故相為上將軍<span class="zhu">徙故相為上將軍，虛相位以待孟嘗也。</span>，遣使者，黃金千斤，車百乘，往聘孟嘗君。馮煖先驅<span class="zhu">先馳歸薛。○作用更妙。</span>誡孟嘗君曰：「千金，重幣也；百乘，顯使也。齊其聞之矣<span class="zhu">意蓋為此，而語卻不盡，妙。</span>。」樑使三反，孟嘗君固辭不往也<span class="zhu">只是要使齊聞之，妙。</span>。</p>
<p class="calibre5">齊王聞之，君臣恐懼，遣太傅<span class="zhu">大臣。</span>齎黃金千斤，文車二駟<span class="zhu">文車，彩繪之車。</span>，服劍一<span class="zhu">王自佩之劍。</span>，封書謝孟嘗君曰：「寡人不祥，被於宗廟之祟<span class="zhu">歲。○祟，神禍也。</span>，沉於諂諛之臣，開罪於君，寡人不足為也。願君顧先王之宗廟，姑反國統萬人乎<span class="zhu">復留相齊。○是第二窟。</span>! 」馮煖誡孟嘗君曰：「願請先王之祭器，立宗廟於薛<span class="zhu">請祭器，立宗廟，則薛為重地，難以動搖也。○絕大見識。</span>。」廟成<span class="zhu">是第三窟。</span>，還報孟嘗君曰：「三窟已就，君姑高枕為樂矣<span class="zhu">總結上文。</span>。」</p>
<p class="calibre5">孟嘗君為相數十年，無纖介之禍者，馮煖之計也<span class="zhu">纖介，細微也。○結出孟嘗一生得力全在馮煖，直與篇首「無好」、「無能」相映照。</span>。</p>
<p class="kindle-cn-para-left">三番彈鋏，想見豪士一時淪落，胸中塊壘勃不自禁。通篇寫來波瀾層出，姿態橫生，能使馮公鬚眉浮動紙上。淪落之士遂爾頓增氣色。</p>
</div>
</body>
</html>