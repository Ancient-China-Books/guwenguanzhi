<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>樂毅報燕王書國策</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="ugdcn425DUrmRUs4LYysP9A">

  <div class="chapter" id="chapter">

    <h1 class="juan">國策</h1>

    <h2 class="title">樂毅報燕王書</h2>

    <hr/>

    <p class="calibre5">昌國君樂毅為燕昭王合五國之兵<span class="zhu">趙、楚、韓、魏、燕。</span>而攻齊，下七十餘城，盡郡縣之以屬燕。三城未下<span class="zhu">三城，聊、莒、即墨。唯莒、即墨未下。雲三城者，蓋因燕將守聊城不下之事而誤。</span>，而燕昭王死。惠王即位，用齊人反間，疑樂毅，而使騎劫代之將。樂毅奔趙，趙封以為望諸君<span class="zhu">趙封毅以觀津，號望諸君。</span>。齊田單詐騎劫，卒敗燕軍，復收七十餘城以復齊<span class="zhu">此段敘事簡括。</span>。</p>

    <p class="calibre5">燕王悔，懼趙用樂毅乘燕之敝以伐燕<span class="zhu">補寫燕王心事一筆。</span>。燕王乃使人讓樂毅<span class="zhu">讓，責也。</span>，且謝之曰：「先王舉國而委將軍，將軍為燕破齊，報先王之仇，天下莫不振動，寡人豈敢一日而忘將軍之功哉！會先王棄群臣，寡人新即位，左右誤寡人。寡人之使騎劫代將軍，為將軍久暴<span class="zhu">僕。</span>露於外，故召將軍且休計事<span class="zhu">善語周旋，巧於文飾。○以上是「謝之」之詞。</span>。將軍過聽，以與寡人有隙，遂捐燕而歸趙。將軍自為計則可矣，而亦何以報先王之所以遇將軍之意乎<span class="zhu">以上是「讓之」之詞。○先謝後讓，重稱先王，欲以感動樂毅。詞令委折有致。</span>? 」</p>

    <p class="calibre5">望諸君乃使人獻書報燕王曰：「臣不佞，不能奉承先王之教，以順左右之心，恐抵斧質之罪<span class="zhu">質，斬人椹也。</span>，以傷先王之明，而又害於足下之義<span class="zhu">無罪而殺毅，非義也。</span>，故遁逃奔趙<span class="zhu">先敘不歸燕而降趙之故。○前書有「先王」、「左右」、「寡人」，故應還「先王」、「左右」、「足下」。</span>。自負以不肖之罪，故不敢為辭說。今王使使者數<span class="zhu">上聲。</span>之罪，臣恐侍御者之不察先王之所以畜倖臣之理<span class="zhu">不敢斥言惠王，故稱侍御。畜，養也。幸，親愛之。○應「遇將軍之意」。</span>，而又不白於臣之所以事先王之心<span class="zhu">應「自為計」。故敢以書對。一起已括盡一篇大旨。</span>。</p>

    <p class="calibre5">「臣聞賢聖之君，不以祿私其親，功多者授之；不以官隨其愛，能當者處之。故察能而授官者，成功之君也；論行而結交者，立名之士也<span class="zhu">「功」、「名」二字，一篇柱。</span>。臣以所學者觀之<span class="zhu">自見本領。</span>，先王之舉錯，有高世之心，故假節於魏王，而以身得察於燕<span class="zhu">時諸侯不通，出關則以節傳之。毅為魏昭王使燕，遂為臣。察，至也。○事先王之心。</span>。先王過舉，擢之乎賓客之中，而立之乎群臣之上，不謀於父兄<span class="zhu">正對「左右」句。</span>，而使臣為亞卿<span class="zhu">「畜倖臣之理。」</span>。臣自以為奉令承教，可以幸無罪矣，故受命而不辭<span class="zhu">「事先王之心。」</span>。</p>

    <p class="calibre5">「先王命之曰：「我有積怨深怒於齊，不量輕弱，而欲以齊為事<span class="zhu">「畜倖臣之理。」</span>。」臣對曰：「夫齊，霸國之餘教而驟勝之遺事也<span class="zhu">驟，數也。齊嘗霸天下，而數勝於他國，其餘教遺事猶存。</span>，閒於甲兵，習於戰攻。王若欲伐之，則必舉天下而圖之。舉天下而圖之，莫徑於結趙矣。且又淮北、宋地，楚、魏之所同願也<span class="zhu">楚欲得淮北，魏欲得宋，時皆屬齊。</span>。趙若許約，楚、趙、宋盡力<span class="zhu">魏欲得宋而盡力。</span>，四國攻之<span class="zhu">並燕為四國。</span>，齊可大破也<span class="zhu">「事先王之心。」</span>。」先王曰：「善。」臣乃口受令，具符節，南使臣於趙。顧反命<span class="zhu">回顧而反，言其速也。</span>，起兵隨而攻齊<span class="zhu">毅令趙、楚、韓、魏、燕之兵伐齊。○「畜倖臣之理。」</span>。以天之道，先王之靈，河北之地，隨先王舉而有之於濟上<span class="zhu">濟上，濟水之西，齊界也。</span>。濟上之軍，奉令擊齊，大勝之。輕卒銳兵，長驅至國<span class="zhu">攻入臨淄。</span>。齊王<span class="zhu">閔王。</span>逃遁走莒，僅以身免。珠玉財寶，車甲珍器，盡收入燕<span class="zhu">「事先王之心。」</span>。大呂陳於元英，故鼎反乎曆室，齊器設於寧臺<span class="zhu">大呂，齊鍾名。故鼎，齊所得燕鼎，元英、曆室，燕二宮名。寧臺，燕臺也。</span>。薊丘之植，植於汶篁<span class="zhu">薊丘，燕都。植，旗幟之屬。汶，水名。竹田曰篁。言薊丘之所植，植於齊汶上之竹田。○上三句，自齊入燕。「薊丘」句，自燕及齊。</span>。自五伯以來，功未有及先王者也<span class="zhu">一頓，贊先王，正自贊也。</span>。先王以為順於其志<span class="zhu">愜於心。</span>，以臣為不頓命<span class="zhu">頓，猶墜也。</span>，故裂地而封之，使之得比乎小國諸侯<span class="zhu">封毅為昌國君。○「畜倖臣之理。」</span>。臣不佞，自以為奉令承教，可以幸無罪矣，故受命而弗辭<span class="zhu">「事先王之心。」○遙應前文，筆情婉宕。</span>。</p>

    <p class="calibre5">「臣聞賢明之君，功立而不廢，故著於春秋；蚤知之士<span class="zhu">蚤知。先見也。</span>，名成而不毀，故稱於後世<span class="zhu">應前「功」、「名」二字。文從「不廢」、「不毀」四字生出後半篇。</span>。若先王之報怨雪恥，夷萬乘之強國，收八百歲之蓄積<span class="zhu">通太公數之。</span>，及至棄群臣之日，遺令詔後嗣之餘義，執政任事之臣，所以能循法令、順庶孽者<span class="zhu">新立之君，皆患庶孽之亂，昭王能預順之。</span>，施及萌<span class="zhu">同氓。</span>隸，皆可以教於後世<span class="zhu">敘完先王事，下始入議論。</span>。臣聞善作者，不必善成；善始者，不必善終<span class="zhu">虛冒二句。</span>。昔者伍子胥說聽乎闔閭<span class="zhu">吳王，名闔閭。</span>，故吳王遠跡至於郢<span class="zhu">郢，楚都。吳破楚，長驅至郢。○善作善始。</span>。夫差<span class="zhu">闔閭子。</span>弗是也<span class="zhu">不然子胥之說。</span>，賜之鴟夷而浮之江<span class="zhu">鴟夷，革囊也。夫差殺子胥，盛以鴟夷革，投之江。○不必善成善終。</span>。故吳王夫差不悟先論之可以立功，故沉子胥而弗悔<span class="zhu">燕王有之也。</span>；子胥不蚤見主之不同量，故入江而不改<span class="zhu">蚤見，應上「蚤知」。不改，言子胥投江而神不化，猶為波濤之神。○自言幾不免也。</span>。</p>

    <p class="calibre5">「夫免身全功，以明先王之跡者，臣之上計也<span class="zhu">免身於罪，而全取齊之功，以明昭王之舊烈，是臣之本意。</span>。離<span class="zhu">同「罹」。</span>毀辱之非，墮先王之名者，臣之所大恐也<span class="zhu">離，遭也。遭誹謗而被誅，則壞先王知人之名，故恐懼而奔趙。</span>。臨不測之罪，以幸為利者，義之所不敢出也<span class="zhu">被不可測之重罪以去燕，又幸趙伐燕以為利，揆之於義，寧敢出此？○剖明心事，激揚磊落，長歌可以當泣。</span>。</p>

    <p class="calibre5">「臣聞古之君子，交絕不出惡聲；忠臣之去也，不潔其名<span class="zhu">毀其君而自潔。○復轉二語，結出通書之意，以應起。</span>。臣雖不佞，數<span class="zhu">朔。</span>奉教於君子矣<span class="zhu">應「以臣所學」句。</span>。恐侍御者之親左右之說，而不察疏遠之行也<span class="zhu">應前「侍御不察」二句。</span>。故敢以書報，唯君之留意焉。」</p>

    <p class="kindle-cn-para-left">察能論行，則始進必嚴。善成善終，則末路必審。樂毅可謂明哲之士矣。至其書辭，情致委曲，猶存忠厚之遺。其品望固在戰國以上。</p>

  </div>

</body>

</html>