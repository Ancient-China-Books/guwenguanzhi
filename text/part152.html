<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>梓人傳柳宗元</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uINx9C2qqyIiRFaeeGCuipD">

  <div class="chapter" id="chapter">

    <h1 class="juan">柳宗元</h1>

    <h2 class="title">梓人傳</h2>

    <hr/>

    <p class="calibre5">裴封叔之第，在光德里<span class="zhu">裴封叔，名瑾。子厚之妹夫。</span>。有梓人款其門，願傭隟<span class="zhu">同隙。</span>宇而處焉<span class="zhu">梓人，即木匠。款，叩也。隟宇，空屋也。傭，役於主人以代租也。</span>。所職尋引、規矩、繩墨，家不居礱斫之器<span class="zhu">尋，八尺。引，十丈。尋引，所以度長短。礱，礪石。斫，刀鋸斧斤之屬。○出語便作意凝注。</span>。問其能，曰：「吾善度<span class="zhu">鐸。</span>材，視棟宇之制，高深、圓方、短長之宜，吾指使而群工役焉。舍我，眾莫能就一宇。故食<span class="zhu">嗣。</span>於官府，吾受祿三倍；作於私家，吾收其直大半焉<span class="zhu">此以言語代敘事。</span>。」他日，入其室，其床闕足而不能理，曰：「將求他工。」餘甚笑之，謂其無能而貪祿嗜貨者<span class="zhu">故作一折。</span>。</p>

    <p class="calibre5">其後，京兆尹將飾官署，餘往過焉。委<span class="zhu">穢。</span>群材，會眾工<span class="zhu">委，蓄也。○寫梓人一。</span>。或執斧斤，或執刀鋸，皆環立向之。梓人左持引，右執杖，而中處焉<span class="zhu">寫梓人二。</span>。量棟宇之任，視木之能，舉揮其杖曰：「斧！」彼執斧者奔而右；顧而指曰：「鋸！」彼執鋸者趨而左<span class="zhu">寫梓人三。</span>。俄而斤者斫，刀者削，皆視其色，俟其言，莫敢自斷者<span class="zhu">寫梓人四。</span>。其不勝<span class="zhu">升。</span>任者，怒而退之，亦莫敢慍焉<span class="zhu">寫梓人五。</span>。畫宮於堵，盈尺而曲盡其制，計其毫釐而構大廈，無進退焉<span class="zhu">寫梓人六。</span>。既成，書於上棟<span class="zhu">《易》:「上棟下宇。」</span>曰：「某年某月某日某建」，則其姓字也。凡執用之工不在列<span class="zhu">寫梓人七。</span>。餘圜<span class="zhu">圓。</span>視大駭，然後知其術之工大矣<span class="zhu">圜，驚愕也。○句句包含下意，摹寫甚工緻，「既成」數句，尤極含蓄，為下文張本。</span>。</p>

    <p class="calibre5">繼而嘆曰<span class="zhu">轉筆。</span>：彼將舍其手藝<span class="zhu">照「不居礱斫之器」。</span>，專其心智<span class="zhu">照「所職尋引、規矩、繩墨」。</span>，而能知體要者歟<span class="zhu">「體要」二字，是一篇之綱。</span>？吾聞勞心者役人，勞力者役於人。彼其勞心者歟？能者用而智者謀，彼其智者歟<span class="zhu">又就「專其心智」句，寫作二層。</span>？是足為佐天子相天下法矣！物莫近乎此也<span class="zhu">物，事也。○連下三「者歟」字讚美，方轉入正意，如黃河之流，九折而入海，何等委曲！以下將梓人一一翻案。</span>。彼為天下者本於人。其執役者，為徒隸，為鄉師、里胥；其上為下士，又其上為中士、為上士；又其上為大夫、為卿、為公。離而為六職，判而為百役<span class="zhu">此以王都內言。</span>。外薄<span class="zhu">博。</span>四海<span class="zhu">薄，迫也。</span>，有方伯、連率<span class="zhu">同「帥」。○《禮·王制》:「千里之外，設方伯。」又：「十國以為連，連有師。」</span>。郡有守，邑有宰，皆有佐政。其下有胥吏，又其下皆有嗇夫、版尹，以就役焉<span class="zhu">漢制，鄉小者，置嗇夫一人。版尹，掌戶版者。○此以王都外言。</span>，猶眾工之各有執技以食力也<span class="zhu">猶眾工一。</span>。彼佐天子相天下者，舉而加焉，指而使焉，條其綱紀而盈縮焉，齊其法制而整頓焉，猶梓人之有規矩、繩墨以定製也<span class="zhu">猶梓人二。</span>。擇天下之士，使稱其職；居天下之人，使安其業。視都知野，視野知國，視國知天下，其遠邇細大，可手據其圖而究焉，猶梓人畫宮於堵而績於成也<span class="zhu">猶梓人三。</span>。能者進而由之，使無所德；不能者退而休之，亦莫敢慍。不衒<span class="zhu">眩。</span>能，不矜名，不親小勞，不侵眾官，日與天下之英才討論其大經，猶梓人之善運眾工而不伐藝也<span class="zhu">猶梓人四。</span>。夫然後相道得而萬國理矣<span class="zhu">單承一句，側出第五段，句法變化。</span>。相道既得，萬國既理，天下舉首而望曰：「吾相之功也。」後之人循跡而慕曰：「彼相之才也。」士或談殷、周之理者，曰伊、傅、周、召，其百執事之勤勞而不得紀焉，猶梓人自名其功而執用者不列也<span class="zhu">猶梓人五。○以上闡相道之合梓人處，凡五段。文勢層疊，措詞有法。</span>。大哉相乎！通是道者，所謂相而已矣<span class="zhu">一讚作總結，即宕起「不知體要」一段。</span>。其不知體要者反此。以恪勤為公，以簿書為尊，衒能矜名，親小勞，侵眾官，竊取六職百役之事，聽聽<span class="zhu">銀。</span>於府庭，而遺其大者、遠者焉，所謂不通是道者也<span class="zhu">聽聽，猶齗齗，辨爭貌。</span>。猶梓人而不知繩墨之曲直、規矩之方圓、尋引之短長，姑奪眾工之斧斤刀鋸以佐其藝，又不能備其工，以至敗績、用而無所成也。不亦謬歟<span class="zhu">此就上五「猶梓人」意，反寫一段。文字已畢，下另發議。</span>？</p>

    <p class="calibre5">或曰：「彼主為室者，儻或發其私智，牽制梓人之慮，奪其世守而道謀是用，雖不能成功，豈其罪邪？亦在任之而已<span class="zhu">《詩》:「如彼築室於道謀，是用不潰於成。」言築室而與行道之人謀之，人人得為異論，不能有成也。○此以主為室者，喻人君之任相當專一意。</span>。」餘曰：不然。夫繩墨誠陳，規矩誠設，高者不可抑而下也，狹者不可張而廣也。由我則固，不由我則圮<span class="zhu">痞。</span>。彼將樂去固而就圮也，則卷其術，默其智，悠爾而去，不屈吾道，是誠良梓人耳。其或嗜其貨利，忍而不能捨也，喪其制量，屈而不能守也，棟橈<span class="zhu">鬧。</span>屋壞，則曰：「非我罪也。」可乎哉？可乎哉<span class="zhu">此又從梓人上喻為相者，以合則留，不合則去，不可貶道，亦不可嗜利意。</span>？</p>

    <p class="calibre5">餘謂梓人之道類於相，故書而藏之<span class="zhu">喻意正意，總結一句。</span>。梓人，蓋古之審曲面勢者，今謂之「都料匠」雲<span class="zhu">審曲面勢，出《考工記》。言審察五材曲直、方面形勢之宜也。</span>。餘所遇者，楊氏，潛其名<span class="zhu">住法亦奇。</span>。</p>

    <p class="kindle-cn-para-left">前細寫梓人，句句暗伏相道。後細寫相道，句句回抱梓人。末又補出人主任相、為相自處兩意。次序摹寫，意思滿暢。</p>

  </div>

</body>

</html>