<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>祭十二郎文韓愈</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="ucFoQdhuw4IgEuKnSaiqit7">
<div class="chapter" id="chapter">
<h1 class="juan">韓愈</h1>
<h2 class="title">祭十二郎文</h2>
<hr/><p class="calibre5">
年月日、<span class="zhu">或作貞元十九年、五月、二十六日。</span>季父愈、聞汝喪之七日、乃能銜哀致誠、使建中遠具時羞之奠、告汝十二郎之靈。<span class="zhu">七日乃能者、以所報月日不同、欲審其實、故遲遲若此。建中、人名。十二郎、名老成、公兄韓介之子、韓會之繼子也。</span>嗚呼、吾少孤。<span class="zhu">大歷五年、公父仲卿卒、公時三歲。 ○從自說起。</span>及長、不省所怙、<span class="zhu">小雅、無父何怙。</span>惟兄嫂是依。<span class="zhu">兄韓會、嫂鄭夫人、卽十二郎父母。公于郎、雖叔姪、猶兄弟。其情誼盡在此。</span>中年、兄歿南方、吾與汝俱幼。<span class="zhu">大歷十二年、五月、起居舍人韓會、坐宰相元載黨與、貶爲韶州刺史、尋卒于官。公時年十一、從至貶所。 ○始入十二郎、只俱幼二字、已不勝酸楚。</span>從嫂歸葬河陽。旣又與汝就食江南。<span class="zhu">建中二年、中原多故、公避地江左、家于宣州。</span>零丁孤苦、未嘗一日相離也。<span class="zhu">一段敍幼時相依。</span>吾上有三兄、皆不幸早世。承先人後者、在孫惟汝、在子惟吾。兩世一身、形單影隻。<span class="zhu">寫盡零丁孤苦。</span>嫂嘗撫汝指吾而言曰、韓氏兩世、惟此而已。<span class="zhu">引嫂言、尤悲慘不堪。</span>汝時尤小、當不復記憶。<span class="zhu">上說俱幼、此又略分。</span>吾時雖能記憶、亦未知其言之悲也。<span class="zhu">雖略分、又不甚分、妙妙。 ○一段、敍叔姪二人、關係韓氏甚重。</span>吾年十九、始來京城。<span class="zhu">貞元二年、公自宣州遊京師。 ○與郎別。</span>其後四年、而歸視汝。<span class="zhu">與郎會。</span>又四年、吾往河陽省墳墓、<span class="zhu">與郎別。</span>遇汝從嫂喪來葬。<span class="zhu">與郎會。</span>又二年、吾佐董丞相於汴州、<span class="zhu">貞元十三年、董晉帥汴州。 ○與郎別。</span>汝來省吾。<span class="zhu">與郎會。</span>止一歲、請歸取其孥。<span class="zhu">孥、妻子也。 ○與郎別。</span>明年、丞相薨、吾去汴州、汝不果來。<span class="zhu">與郎不復會。</span>是年、吾佐戎徐州。<span class="zhu">是歲張建封辟公爲徐州節度推官。 ○與郎別。</span>使取汝者始行、吾又罷去、汝又不果來。<span class="zhu">十六年五月、張建封卒、公西歸洛陽。 ○與郎不復會。</span>吾念汝從於東、東亦客也、不可以久。圖久遠者、莫如西歸。將成家而致汝。<span class="zhu">圖與郎長會。</span>嗚呼、孰謂汝遽去吾而歿乎。<span class="zhu">與郎永別不會。 ○自吾年十九以下、追憶其離合之不常、卒不可合而遽死。意只是平平、讀之自不覺酸楚。</span>吾與汝俱少年、以爲雖暫相別、終當久相與處。故捨汝而旅食京師、以求斗斛之祿。<span class="zhu">承寫相離之故。</span>誠知其如此、雖萬乘之公相、吾不以一日輟汝而就也。<span class="zhu">真言斷腸。</span>去年、孟東野往、吾書與汝曰、吾年未四十、而視茫茫、而髮蒼蒼、而齒牙動搖。念諸父與諸兄、皆康彊而早世、如吾之衰者、其能久存乎。吾不可去、汝不肯來、恐旦暮死、而汝抱無涯之戚也。<span class="zhu">倒跌起下。</span>孰謂少者歿而長者存、彊者夭而病者全乎。嗚呼、其信然邪、其夢邪、其傳之非其真邪。<span class="zhu">承上發出一段疑信。惝怳光景、下分承一段疑、一段信。</span>信也、吾兄之盛德而夭其嗣乎。汝之純明而不克蒙其澤乎。少者彊者而夭歿、長者衰者而存全乎。未可以爲信也。<span class="zhu">一段從信轉到疑。</span>夢也、傳之非其真也、東野之書、耿蘭<span class="zhu">家人名。</span>之報、何爲而在吾側也。嗚呼、其信然矣、吾兄之盛德而夭其嗣矣。汝之純明宜業其家者、不克蒙其澤矣。<span class="zhu">一段從疑到信。</span>所謂天者誠難測、而神者誠難明矣。所謂理者不可推、而壽者不可知矣。<span class="zhu">言其不應死而死、卒歸咎于天、與神、與理、哀傷之至也。</span>雖然、吾自今年來、蒼蒼者、或化而爲白矣。動搖者、或脫而落矣。毛血日益衰、志氣日益微、幾何不從汝而死也。<span class="zhu">此言己亦不可必、回顧前寄孟東野書上意。</span>死而有知、其幾何離。其無知、悲不幾時、而不悲者無窮期矣。<span class="zhu">言有知、不久與郎復會。若無知、悲日無多。而不悲者、終古無盡時。蓋以生知悲、死不知悲也。 ○達生之言。可括蒙莊一部。</span>汝之子始十歲。<span class="zhu">謂湘也。</span>吾之子始五歲、<span class="zhu">謂昶也。</span>少而彊者不可保、如此孩提者、又可冀其成立邪。嗚呼哀哉、嗚呼哀哉。<span class="zhu">忽然于郎前寫自家不保、忽然又于郎後寫二子不保、文情絕妙。</span>汝去年書云、比得軟腳病、往往而劇。<span class="zhu">極、 ○劇、甚也。</span>吾曰是疾也、江南之人、常常有之、未始以爲憂也。嗚呼、其竟以此而殞其生乎、抑別有疾而致斯乎。<span class="zhu">此段伏下汝病吾不知時句。</span>汝之書、六月十七日也。<span class="zhu">上言病。下言歿。一句接、無痕。</span>東野云、汝歿以六月二日、耿蘭之報無月日、蓋東野之使者、不知問家人以月日。如耿蘭之報、不知當言月日。<span class="zhu">言耿蘭之報、所以無月日者、由其不知報告之體、當具月日以報也。</span>東野與吾書、乃問使者、使者妄稱以應之耳、其然乎、其不然乎。<span class="zhu">此段伏下汝歿吾不知日句。</span>今吾使建中祭汝、弔汝之孤、與汝之乳母。彼有食可守、以待終喪、則待終喪而取以來。如不能守以終喪、則遂取以來。其餘奴婢、並令守汝喪。吾力能改葬、終葬汝於先人之兆、然後惟其所願。<span class="zhu">此告之欲處置其身後、以慰死者之心。意到筆隨、不覺其詞之刺刺也。</span>嗚呼、<span class="zhu">自此以下、一往慟哭而盡。</span>汝病吾不知時、汝歿吾不知日、生不能相養以共居、歿不能撫汝以盡哀、斂不憑其棺、窆<span class="zhu">貶去聲、</span>不臨其穴。<span class="zhu">窆、下棺也。</span>吾行負神明、而使汝夭。不孝不慈、而不得與汝相養以生、相守以死。一在天之涯、一在地之角。生而影不與吾形相依、死而魂不與吾夢相接。吾實爲之、其又何尤。彼蒼者天、曷其有極。<span class="zhu">更不能分句、何況分段、分字。直是一慟而盡。</span>自今以往、吾其無意於人世矣。<span class="zhu">宕一句、起下。</span>當求數頃之田於伊潁之上、<span class="zhu">伊、潁、二水名。</span>以待餘年。教吾子與汝子、幸其成、長吾女與汝女、待其嫁、如此而已。<span class="zhu">教子嫁女、又慰死者之心、自是天理人情中體貼出來。</span>嗚呼、言有窮而情不可終、汝其知也邪、其不知也邪。<span class="zhu">總結、更復惝怳。</span>嗚呼哀哉。尚饗。
</p>
<p class="kindle-cn-para-left">情之至者、自然流爲至文。讀此等文、須想其一面哭一面寫、字字是血、字字是淚。未嘗有意爲文、而文無不工、祭文中千年絕調。
</p>
</div>
</body>
</html>