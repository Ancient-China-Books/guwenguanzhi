<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>襄王不許請隧國語·周語中</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="u4wHwUefIATa4Ph2gyGfF87">
<div class="chapter" id="chapter">
<h1 class="juan">國語·周語中</h1>
<h2 class="title">襄王不許請隧</h2>
<hr/><p class="calibre5">晉文公旣定襄王于郟、<span class="zhu">【夾、 ○襄王後母惠后生叔帶、因翟人立爲王、襄王出奔鄭。晉文公納王、誅叔帶。郟、洛邑、王城之地。】</span>王勞<span class="zhu">【去聲、】</span>之以地。<span class="zhu">【王賞之以陽樊溫原欑茅之田。】</span>辭、<span class="zhu">【不受。】</span>請隧焉。<span class="zhu">【掘地通路曰隧。天子葬禮。】</span>王弗許、曰、昔我先王之有天下也、<span class="zhu">【開口便正大。】</span>規方千里、以爲甸服、<span class="zhu">【規、畫也。甸服、畿內之地。以皆田賦之事、故謂之甸服。王城之外、四面皆五百里也。】</span>以供上帝山川百神之祀、以備百姓兆民之用、以待不庭不虞之患。<span class="zhu">【百姓、百官有世功者。不庭、不來朝之國也。不虞、意外之變也。 ○著以供、以備、以待等字、見先王有此許多費用。】</span>其餘<span class="zhu">【甸服之外。】</span>以均分公侯伯子男、使各有寧宇、以順及天地、無逢其災害。<span class="zhu">【寧、安也。宇、居也。亦使有供祭備用待患之資、所以能順天地、而無災害也。 ○著均分二字、見先王之土地亦有限。】</span>先王豈有賴焉。<span class="zhu">【賴、利也。 ○一句結上起下。】</span>內官不過九御、外官不過九品、足以供給神祇而已、豈敢厭縱其耳目心腹、以亂百度。<span class="zhu">【九御、卽九嬪。九品、卽九卿。嬪與卿主祭祀。厭、安也。縱、肆也。度、法也。 ○著不過足以而已豈敢等字、見先王並無一點奢用。】</span>亦唯是死生之服物采章、以臨長<span class="zhu">【掌、】</span>百姓、而輕重布之。<span class="zhu">【隧爲死之服物、生字帶說。采章、采色文章也。輕重布、言貴賤有等。 ○亦唯是妙、始入正題也。上文許多說話、只要逼出亦唯是三字。】</span>王何異之有。<span class="zhu">【葬禮外、王鮮有異。 ○只數語、說得隧字十分鄭重。下乃反覆寫其不許之意。】</span>今天降禍災於周室、<span class="zhu">【謂叔帶之亂。】</span>余一人僅亦守府、<span class="zhu">【僅守故府遺文、不能有爲。】</span>又不佞以勤叔父、<span class="zhu">【不佞、不才也。勤、勞也。天子稱同姓諸侯、曰叔父。】</span>而班先王之大物、以賞私德、<span class="zhu">【班、分也。大物、隧也。私德、指納王而言。】</span>其叔父實應<span class="zhu">【平聲、】</span>且憎、以非余一人、余一人豈敢有愛也。<span class="zhu">【應、受也。憎、惡也。愛、吝也。言汝雖受私賞、心中未嘗不憎惡之、以非余行賞之不當、余豈敢吝而弗與也。】</span> ○反如此說轉來、婉妙。下則純是刀砍斧截之語。】先民有言曰、<span class="zhu">【先民、前人也。】</span>改玉改行。<span class="zhu">【玉、佩玉。所以飾行步。君臣尊卑、各有其節、故曰改。 ○直貫至大物未可改句。】</span>叔父若能光裕大德、更<span class="zhu">【平聲、】</span>姓改物、以創制天下自顯庸也、而縮取備物、以鎮撫百姓、余一人其流辟<span class="zhu">【闢、】</span>於裔<span class="zhu">【異、】</span>土、何辭之有與<span class="jiaozhusup triggerX" href="javascript:;" rel="jiaozhu1"><a data-rel="1" epub:type="noteref" href="#jiaozhu1" id="jiaozhusup1" name="jiaozhusup1"></a></span>。<span class="zhu">【更姓、易姓也。改物、改正朔、易服色也。創、造也。庸、用也。謂爲天子創造制度、自顯用于天下。縮、收也。備物、謂死生之服物采章。流、放也。辟、戮也。裔、遠也。 ○逆振一段、緊陗。】</span>若猶是姬姓也、<span class="zhu">【未更姓。】</span>尚將列爲公侯、以復先王之職、<span class="zhu">【未改物。】</span>大物其未可改也。<span class="zhu">【不曰不可改、而曰未可改、冷雋。 ○直說出晉文請隧之非。】</span>叔父其茂昭明德、物將自至。<span class="zhu">【物、隧也。 ○又逆振一筆、緊陗。】</span>余敢以私勞變前之大章、以忝天下、其若先王與百姓何。何政令之爲也。<span class="zhu">【私勞、卽私德。在襄王爲德、在晉文爲勞。大章、卽服物采章。忝、辱也。先王唯是服物采章、以臨長百姓、而余變易之、其如先王百姓何哉。旣無以對先王百姓、何政令之爲也。 ○直說出不許行隧之意。】</span>若不然、叔父有地而隧焉、余安能知之。<span class="zhu">【若晉文自制爲隧、余安能禁止、不待請也。 ○仍用逆筆作收、章法愈緊。】</span>文公遂不敢請、受地而還。</p>
<p class="kindle-cn-para-left">【通篇只是不爲天子、不得用隧意。卻妙在俱用逆筆振入、無一筆實寫不許。而不許之意、一步緊一步。自使重耳神色俱沮。】</p>






</div>
</body>
</html>