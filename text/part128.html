<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>師說韓愈</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uU3PRTz5RpuoHTSdDq736l9">

  <div class="chapter" id="chapter">

    <h1 class="juan">韓愈</h1>

    <h2 class="title">師說</h2>

    <hr/>

    <p class="calibre5">古之學者必有師。師者，所以傳道、受業、解惑也<span class="zhu">說得師道如此鄭重。一篇大綱領，具見於此。</span>。人非生而知之者，孰能無惑？惑而不從師，其為惑也，終不解矣<span class="zhu">緊承「解惑」說，下承「傳道」說。</span>。</p>

    <p class="calibre5">生乎吾前，其聞道也，固先乎吾，吾從而師之；生乎吾後，其聞道也，亦先乎吾，吾從而師之。吾師道也，夫庸知其年之先後生於吾乎？是故無貴無賤，無長無少，道之所存，師之所存也<span class="zhu">道在即師在，是絕世議論。</span>。</p>

    <p class="calibre5">嗟乎！師道之不傳也久矣，欲人之無惑也難矣<span class="zhu">忽作慨嘆，若承若起，佳甚。</span>。古之聖人，其出人也遠矣，猶且從師而問焉；今之眾人，其下聖人也亦遠矣，而恥學於師。是故聖益聖<span class="zhu">古人。</span>，愚益愚<span class="zhu">今人。</span>。聖人之所以為聖，愚人之所以為愚，其皆出於此乎<span class="zhu">此是高一等說話，翻前面「人非生知」之說。</span>？</p>

    <p class="calibre5">愛其子，擇師而教之。於其身也，則恥師焉，惑矣！彼童子之師，授之書而習其句讀<span class="zhu">豆。</span>者也，非吾所謂傳其道、解其惑者也。句讀之不知，惑之不解，或師焉，或不<span class="zhu">否。</span>焉，小學而大遺，吾未見其明也<span class="zhu">童子句讀之不知，則為之擇師。其身惑之不解，則不擇師。是學其小，而遺忘其大者，可謂不明也。○此就尋常話頭，從容體出至情。其理明，其辭切。</span>。</p>

    <p class="calibre5">巫醫、樂師、百工之人，不恥相師。士大夫之族，曰師、曰弟子云者，則群聚而笑之。問之，則曰：「彼與彼年相若也，道相似也<span class="zhu">有長有少矣。</span>。」位卑則足羞，官盛則近諛<span class="zhu">有責有賤矣。</span>。嗚呼！師道之不復，可知矣<span class="zhu">可為長太息。</span>。巫醫、樂師、百工之人，君子不齒<span class="zhu">齒，列也。</span>，今其智乃反不能及，其可怪也歟<span class="zhu">此與前論聖人且從師同意。前以至貴者形今人之不從師，此以至賤者形今人之不從師。反覆劇論，意甚切至。</span>！</p>

    <p class="calibre5">聖人無常師。孔子師郯<span class="zhu">談。</span>子、萇<span class="zhu">長。</span>弘、師襄、老聃<span class="zhu">耽。</span>。郯子之徒<span class="zhu">省句。</span>，其賢不及孔子<span class="zhu">孔子詢官名於郯子，訪樂於萇弘，學琴於師襄，問禮於老聃。</span>。孔子曰：「三人行，則必有我師<span class="zhu">借孔子作證，取前聖人從師意。</span>。」是故弟子不必不如師，師不必賢於弟子，聞道有先後，術業有專攻，如是而已<span class="zhu">收前「吾師道」意，完足。</span>。</p>

    <p class="calibre5">李氏子蟠，年十七<span class="zhu">蟠，貞元十九年進士。</span>，好古文，六藝經傳皆通習之，不拘於時，學於餘<span class="zhu">異於今人。</span>。餘嘉其能行古道<span class="zhu">不異於古人。</span>，作《師說》以貽之。</p>

    <p class="kindle-cn-para-left">通篇只是「吾師道也」一句。言觸處皆師，無論長幼貴賤，惟人自擇。因借時人不肯從師，歷引童子、巫醫、孔子喻之。總是欲李氏子能自得師，不必謂公慨然以師道自任，而作此以倡後學也。</p>

  </div>

</body>

</html>