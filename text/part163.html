<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>諫院題名記司馬光</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="u68HvfjhUtU52D2kvlVZIFG">
<div class="chapter" id="chapter">
<h1 class="juan">司馬光</h1>
<h2 class="title">諫院題名記</h2>
<hr/><p class="calibre5">
古者諫無官。自公卿大夫至於工商、無不得諫者。<span class="zhu">突然而起、高題一層。</span>漢興以來、始置官。夫以天下之政、四海之衆、得失利病、萃於一官使言之、其爲任亦重矣。<span class="zhu">非古之無不得諫者比、此諫官何等關係。</span>居是官者、當志其大、舍其細。先其急、後其緩。專利國家而不爲身謀。彼汲汲於名者、猶汲汲於利也。其閒相去何遠哉。<span class="zhu">諫官本無利、然最易犯名。必須名利並戒、方是不爲身謀、二語極精細。</span>天禧<span class="zhu">真宗年號。</span>初、真宗詔置諫官六員、責其職事。<span class="zhu">先記諫院。</span>慶歷<span class="zhu">仁宗年號。</span>中、錢君始書其名於版。<span class="zhu">次記題名。</span>光恐久而漫滅、嘉祐<span class="zhu">仁宗年號。</span>八年、刻著於石。<span class="zhu">次記易版爲石。</span>後之人將歷指其名而議之曰、某也忠、某也詐、某也直、某也曲。嗚呼、可不愳<span class="zhu">同懼、</span>哉。<span class="zhu">結出題名之意、言下凜然。</span>
</p>
<p class="kindle-cn-para-left">文僅百餘字、而曲折萬狀、包括無遺。尤妙在末後一結。後世以題名爲榮、此獨以題名爲懼。立論不磨、文之有關世道者。
</p>
</div>
</body>
</html>