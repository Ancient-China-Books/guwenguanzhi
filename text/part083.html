<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>外戚世家序史記</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uopO864nBMKwvAGsqiVBXr5">

  <div class="chapter" id="chapter">

    <h1 class="juan">史記</h1>

    <h2 class="title">外戚世家序</h2>

    <hr/>

    <p class="calibre5">自古受命帝王及繼體守文之君<span class="zhu">繼體，謂繼先帝之正體。守文，謂守先帝之法度。</span>，非獨內德茂也，蓋亦有外戚之助焉<span class="zhu">外戚，紀后妃也。後族亦代有封爵，故曰外戚。○總提一句。</span>。夏之興也以塗山<span class="zhu">塗山，國名。禹娶塗山氏之女。○受命。</span>，而桀之放也以妹喜<span class="zhu">桀伐有施，有施氏以妹喜女焉。○繼體。</span>；殷之興也以有娀<span class="zhu">嵩。○有娀，國名。帝嚳娶其女簡狄為次妃，生契，為殷始祖。○受命。</span>，紂之殺也嬖妲己<span class="zhu">紂伐有蘇，有蘇氏以妲己女焉。○繼體。</span>；周之興也以姜原及大任<span class="zhu">壬。○帝嚳元妃，有邰氏之女，曰姜原，生后稷，為周始祖。大任，文王之母。○受命。</span>，而幽王之禽<span class="zhu">同「擒」。</span>也淫於褒<span class="zhu">包。</span>姒<span class="zhu">褒姒，褒國之女。姒，姓也。○繼體。○序三段。頂受命繼體之君。而一正一反，句法變化。</span>。故《易》基《乾》、《坤》, 《詩》始《關雎》, 《書》美釐<span class="zhu">離。</span>降<span class="zhu">《虞書》:「釐降二女於媯汭。」釐，理也。降，下嫁也。媯汭，媯水之北，舜所居也。言先料理下嫁二女於媯水之汭也。</span>, 《春秋》譏不親迎<span class="zhu">去聲。○《春秋》隱二年，「紀履繻來逆女。」《公羊》曰：「外逆女不書。此何以書？譏也。何譏爾？譏始不親迎也。」</span>。夫婦之際，人道之大倫也。禮之用，唯婚姻為兢兢<span class="zhu">即五經。點五段。</span>。夫樂調而四時和。陰陽之變，萬物之統也，可不慎與<span class="zhu">又補出樂。以完六經。</span>？人能弘道<span class="zhu">根上六經。</span>，無如命何<span class="zhu">起下妃匹。</span>。甚哉，妃<span class="zhu">同「配」。</span>匹之愛，君不能得之於臣，父不能得之於子，況卑下乎<span class="zhu">因「命」字，起下兩段。</span>！既驩<span class="zhu">同「歡」。</span>合矣，或不能成子姓<span class="zhu">子姓，子孫也。○指惠帝后、薄皇后、陳皇后、慎夫人、尹姬。</span>；能成子姓矣，或不能要<span class="zhu">平聲。</span>其終<span class="zhu">指戚夫人、王皇后、慄姬、王夫人、李夫人。</span>，豈非命也哉<span class="zhu">結住「命」字。下即轉。</span>？孔子罕稱命，蓋難言之也。非通幽明之變，惡能識乎性命哉<span class="zhu">又以性命並言，即孟子「命也有性焉」之意。</span>？</p>

    <p class="kindle-cn-para-left">齊家治國，王道大端，故陳三代之得失，歸本於六經，而反覆感嘆，以天命終焉。全篇大旨，已盡於此。「孔子罕稱命」一轉，恐人盡委之於命，而不知所勸戒，故特結出性命之難知，蓋欲人弘道以立命也。此史公言外深意，不可不曉。</p>

  </div>

</body>

</html>