<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>范雎說秦王國策</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="um8Y87lh7pHfojyd5mGOho8">
<div class="chapter" id="chapter">
<h1 class="juan">國策</h1>
<h2 class="title">范雎說秦王</h2>
<hr/><p class="calibre5">
范雎<span class="zhu">【魏人。】</span>至、秦王<span class="zhu">【昭王。】</span>庭迎范雎、敬執賓主之禮、范雎辭讓。是日見范雎、見者無不變色易容者。<span class="zhu">【就旁人形容一筆。】</span>秦王屏<span class="zhu">【丙、】</span>左右、<span class="zhu">【屏、除也。】</span>宮中虛無人。秦王跪而進曰、先生何以幸教寡人。范雎曰、唯唯。<span class="zhu">【委、 ○唯唯、連諾也。】</span>有間、<span class="zhu">【諫、 ○間、猶頃也。】</span>秦王復請。范雎曰、唯唯。若是者三。<span class="zhu">【省筆、 ○三唯而終不言、故緩之、以固其心也。】</span>秦王跽<span class="zhu">【其上聲、】</span>曰、<span class="zhu">【跽、長跪也。】</span>先生不幸教寡人乎。范雎謝曰、非敢然也。臣聞昔者呂尚<span class="zhu">【太公望。】</span>之遇文王也、身爲漁父、而釣于渭陽之濱耳、若是者交疏也。已一說<span class="zhu">【稅、】</span>而立爲太師、載與俱歸者、其言深也。<span class="zhu">【交疏言深、作反正兩對。】</span>故文王果收功于呂尚、卒擅天下、而身立爲帝王。<span class="zhu">【一轉。】</span>卽使文王疏呂望、而弗與深言、是周無天子之德、而文武無與成其王也。<span class="zhu">【二轉。】</span>今臣羇旅之臣也、交疏于王、而所願陳者、皆匡君臣之事、處人骨肉之間。<span class="zhu">【處、猶在也。謂欲言太后及穰侯等。】</span>願以陳臣之陋忠、而未知王心也、所以王三問而不對者、是也、<span class="zhu">【三轉方說明。】</span>臣非有所畏而不敢言也。<span class="zhu">【又撇然一轉、爲下患憂恥之綱。】</span>知今日言之於前、而明日伏誅於後、然臣弗敢畏也。<span class="zhu">【加三句。】</span>大王信行臣之言、死不足以爲臣患、亡不足以爲臣憂、漆身而爲厲、<span class="zhu">【同癩、】</span>被<span class="zhu">【披、】</span>髮而爲狂、不足以爲臣恥。<span class="zhu">【三句又爲下三段之綱。】</span>五帝之聖而死、三王之仁而死、五霸之賢而死、烏獲<span class="zhu">【武王力士。】</span>之力而死、奔育之勇而死。<span class="zhu">【孟奔、夏育、皆衛人。】</span>死者、人之所必不免、處必然之勢、<span class="zhu">【必然、必至于死也。】</span>可以少有補於秦、此臣之所大願也、臣何患乎。<span class="zhu">【一段應死不足以爲臣患。】</span>伍子胥橐載而出昭關、<span class="zhu">【伍子胥自楚奔吳、藏身于橐、載而出楚關。】</span>夜行而晝伏、至於蔆水<span class="jiaozhusup triggerX" href="javascript:;" rel="jiaozhu2"><a data-rel="2" epub:type="noteref" href="#jiaozhu2" id="jiaozhusup2" name="jiaozhusup2"></a></span>、<span class="zhu">【卽溧水。】</span>無以餬其口、膝行蒲伏、<span class="zhu">【同匍匐、】</span>乞食於吳巿、卒興吳國、闔閭爲霸。使臣得進謀如伍子胥、加之以幽囚不復見、是臣說之行也、臣何憂乎。<span class="zhu">【一段應亡不足以爲臣憂。】</span>箕子、接輿、<span class="zhu">【楚人陸通、字接輿。】</span>漆身而爲厲、被髮而爲狂、無益于殷楚。使臣得同行于箕子接輿、可以補所賢之主、是臣之大榮也、<span class="zhu">【二字無補于時、猶爲之、今爲而有補、故特以爲榮。】</span>臣又何恥乎。<span class="zhu">【一段應不足以爲臣恥。】</span>臣之所恐者、獨恐臣死之後、天下見臣盡忠而身蹷也、<span class="zhu">【蹷、僵也。】</span>因以杜口裹足、莫肯向秦耳。<span class="zhu">【忽掉轉作危語、最足聳聽。】</span>足下上畏太后之嚴、下惑姦臣之態、<span class="zhu">【忽點出太后姦臣二句、駸駸逼人。】</span>居深宮之中、不離保傅之手、<span class="zhu">【女保、女傅。】</span>終身闇惑、無與照奸、大者宗廟滅覆、小者身以孤危、此臣之所恐耳。<span class="zhu">【所云危如累卵、得臣則安也。】</span>若夫窮辱之事、死亡之患、臣弗敢畏也。臣死而秦治、賢于生也。<span class="zhu">【又掉轉一筆、全篇俱動。】</span>秦王跪曰、先生是何言也。夫秦國僻遠、寡人愚不肖、先生乃幸至此、此天以寡人慁<span class="zhu">【魂去聲、】</span>先生、<span class="zhu">【慁、汙辱也。】</span>而存先王之廟也。<span class="zhu">【應宗廟滅覆句。】</span>寡人得受命于先生、此天所以幸先王<span class="jiaozhusup triggerX" href="javascript:;" rel="jiaozhu3"><a data-rel="3" epub:type="noteref" href="#jiaozhu3" id="jiaozhusup3" name="jiaozhusup3"></a></span>、而不棄其孤也。<span class="zhu">【應身以孤危句。】</span>先生奈何而言若此。<span class="zhu">【呼應緊甚。】</span>事無大小、上及太后、下至大臣、<span class="zhu">【交疏之臣、言人骨肉之間、本難啓齒。故一路聳動、一路要挾、直逼出此二句、秦王已受我羈靮、便可深言矣。】</span>願先生悉以教寡人、無疑寡人也。范雎再拜、秦王亦再拜。<span class="zhu">【又閒寫一筆、見秦王已被范雎籠定。】</span>
</p>
<p class="kindle-cn-para-left">【范雎自魏至秦、欲去穰侯而奪之位。穰侯以太后弟、又有大功于秦、去之豈是容易。始言交疏言深、再言盡忠不避死亡、翻來覆去、只是不敢言。必欲吾之說、千穩萬穩、秦王之心、千肯萬肯、而後一說便入、吾畏其人。】
</p>








</div>
</body>
</html>