<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>趙威後問齊使國策</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uepQoSUdM5r993aFHY3pbVA">

  <div class="chapter" id="chapter">

    <h1 class="juan">國策</h1>

    <h2 class="title">趙威後問齊使</h2>

    <hr/>

    <p class="calibre5">齊王<span class="zhu">齊王建。時君王后在。</span>使使者問趙威後<span class="zhu">惠文後，孝威太后。</span>。書未發<span class="zhu">未開封。○三字便作勢。</span>，威後問使者曰：「歲亦無恙耶？民亦無恙耶？王亦無恙耶<span class="zhu">恙，憂也。○陡問三語，大奇。</span>? 」使者不說，曰：「臣奉使使威後<span class="zhu">言奉王命來問太后，則太后亦當先問王。</span>，今不問王，而先問歲與民，豈先賤而後尊貴者乎<span class="zhu">以貴賤之說，辨其失問。</span>? 」威後曰：「不然。苟無歲，何有民？苟無民，何有君<span class="zhu">連互說，乃見發問妙旨。</span>？故有問<span class="zhu">故，舊例也。</span>捨本而問末者耶<span class="zhu">探出本末，絕去貴賤之見。○答語仍作問語聲口，有致。</span>? 」</p>

    <p class="calibre5">乃進而問之曰：「齊有處士曰鍾離子<span class="zhu">鍾離，複姓。</span>，無恙耶？是其為人也，有糧者亦食<span class="zhu">寺。</span>，無糧者亦食；有衣者亦衣<span class="zhu">去聲。</span>，無衣者亦衣。是助王養其民者也，何以至今不業也<span class="zhu">人情大率食有糧、衣有衣者多，乃無糧、無衣者亦食、衣之，所以謂之養民。業，謂使之在位，成其職業也。</span>？葉<span class="zhu">攝。</span>陽子<span class="zhu">亦齊處士。葉陽，縣名。</span>無恙乎？是其為人，哀鰥寡，恤孤獨，振困窮，補不足。是助王息其民者也，何以至今不業也<span class="zhu">息，生全也。○養民，就民之處常者言。息民，就民之處變者言。</span>？北宮之女嬰兒子<span class="zhu">齊孝女。北宮，複姓。嬰兒子，女名也。</span>無恙耶？撤其環瑱<span class="zhu">天去聲。</span>，至老不嫁，以養<span class="zhu">去聲。</span>父母。是皆率民而出於孝情者也，胡為至今不朝<span class="zhu">潮。</span>也<span class="zhu">環，耳環。瑱，以玉繫於</span>？此二士弗業，一女不朝，何以王齊國，子萬民乎<span class="zhu">而充耳。撤，去之不以為飾。朝，謂使之為命婦而入朝。</span>？於陵子仲<span class="zhu">總三問作一頓。</span>尚存乎<span class="zhu">非陳仲子也。若孟子所稱，已是七八十年矣。</span>？是其為人也，上不臣於王，下不治其家，中不索交諸侯。此率民而出於無用者，何為至今不殺乎<span class="zhu">六「無恙」後，變出一「尚存」，奇絕。</span>? 」</p>

    <p class="kindle-cn-para-left">通篇以民為主，直問到底，而文法各變，全於用虛字處著神。問固奇，而心亦熱。末一問，膽識尤自過人。</p>

  </div>

</body>

</html>