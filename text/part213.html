<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>深慮論方孝孺</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="u92lMjSuTFdYaPCdRBEhYf5">

  <div class="chapter" id="chapter">

    <h1 class="juan">方孝孺</h1>

    <h2 class="title">深慮論</h2>

    <hr/>

    <p class="calibre5">慮天下者，常圖其所難，而忽其所易；備其所可畏，而遺其所不疑。然而禍常發於所忽之中，而亂常起於不足疑之事。豈其慮之未周與？蓋慮之所能及者，人事之宜然，而出於智力之所不及者，天道也<span class="zhu">從人事側到天道，為一篇議論張本。</span>。</p>

    <p class="calibre5">當秦之世，<s>而</s>滅諸侯，一天下，而其心以為周之亡在乎諸侯之強耳，變封建而為郡縣。方以為兵革可不復用，天子之位可以世守<span class="zhu">人事。</span>，而不知漢帝起隴畝之中，而卒亡秦之社稷<span class="zhu">天道。○引秦事一證。</span>。漢懲秦之孤立，於是大建庶孽而為諸侯，以為同姓之親可以相繼而無變<span class="zhu">人事。</span>，而七國萌篡弒之謀<span class="zhu">景帝三年，晁錯患七國強大，請削諸侯郡縣。吳王濞、膠西王卬、膠東王雄渠、淄川王賢、濟南王闢光、楚王戊、趙王遂同舉兵反。○天道。</span>。武、宣以後，稍剖析之而分其勢，以為無事矣<span class="zhu">人事。</span>，而王莽卒移漢祚<span class="zhu">天道。○引漢事一證。</span>。光武之懲哀、平，魏之懲漢，晉之懲魏，各懲其所由亡而為之備<span class="zhu">人事。</span>，而其亡也，皆出於所備之外<span class="zhu">天道。○引東漢、魏、晉一證。</span>。唐太宗聞武氏之殺其子孫，求人於疑似之際而除之<span class="zhu">貞觀二十二年，有傳祕記雲：「唐三世之後，女主武氏，代有天下。」上密問太史令李淳風：「祕記所云，信有之乎？」對曰：「臣仰觀天象，俯察歷數，其人已在陛下宮中。自今不過三十年，當王天下，殺唐子孫殆盡，其兆既成矣。」上曰：「疑似者盡殺之，何如？」○人事。</span>，而武氏<span class="zhu">則天。</span>日侍其左右而不悟<span class="zhu">天道。○引唐事一證。</span>。宋太祖見五代方鎮之足以制其君，盡釋其兵權，使力弱而易制<span class="zhu">人事。</span>，而不知子孫卒困於敵國<span class="zhu">天道。○引宋事一證。</span>。此其人<span class="zhu">總承。</span>皆有出人之智、蓋世之才，其於治亂存亡之<span class="lcx_zhu">幾</span>，思之詳而備之審矣。慮切於此而禍興於彼，終至亂亡者何哉<span class="zhu">跌宕。</span>？蓋智可以謀人，而不可以謀天<span class="zhu">總斷一筆。應上天、人二意。關鎖甚緊。</span>。良醫之子多死於病，良巫之子多死於鬼。豈工於活人而拙於活己之子哉<span class="zhu">跌宕。</span>？乃工於謀人而拙於謀天也<span class="zhu">又引醫巫以為不能深慮之喻，尤見醒快。</span>。</p>

    <p class="calibre5">古之聖人，知天下後世之變非智慮之所能周，非法術之所能制，不敢肆其私謀詭計，而唯積至誠、用大德以結乎天心，使天眷其德，若慈母之保赤子而不忍釋。故其子孫雖有至愚不肖者足以亡國，而天卒不忍遽亡之，此慮之遠者也<span class="zhu">此段才說出工於謀天而能為深慮者。一篇主意，結穴在此。</span>。夫苟不能自結於天，而欲以區區之智籠絡當世之務，而必後世之無危亡，此理之所必無者，而豈天道哉<span class="zhu">反掉作結，尤見老法。</span>！</p>

    <p class="kindle-cn-para-left">天道為智力之所不及，然盡人事以合天心，即天亦有可謀處。此文歸到積至誠、用大德，正是祈天永命工夫。古今之論天道人事者多，得此乃見透快。</p>

    <p class="lcx_jiao">二〇二二年五月二十七日  一校完成</p>

  </div>

</body>

</html>