<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">

<head>
  <title>路溫舒尚德緩刑書</title>
  <link href="../stylesheet.css" rel="stylesheet" type="text/css"/>
  <link href="../page_styles.css" rel="stylesheet" type="text/css"/>
</head>

<body class="calibre" id="uBP6RLWHe4baq5YmlsjWdV3">

  <div class="chapter" id="chapter">

    <h1 class="juan">西漢文</h1>

    <h2 class="title">路溫舒尚德緩刑書</h2>

    <hr/>

    <p class="calibre5">昭帝崩，昌邑王賀廢，宣帝初即位<span class="zhu">昭帝崩，無嗣，迎昌邑王賀為嗣。既至即位，行淫亂。大將軍霍光率群臣白太后廢之，迎武帝曾孫病已嗣昭帝后，是為宣帝。</span>，路溫舒<span class="zhu">鉅鹿人，守廷尉史。</span>上書，言宜尚德緩刑。其辭曰：</p>

    <p class="calibre5">「臣聞齊有無知之禍，而桓公以興<span class="zhu">齊襄公無道，公子小白奔莒，子糾奔魯。及公孫無知弒襄公，小白自莒先入，得立，是為桓公。</span>；晉有驪姬之難，而文公用伯<span class="zhu">晉獻公伐驪戎，得驪姬，愛幸之。姬譖三公子，申生自殺，重耳、夷吾出奔。後重耳入晉為文公。</span>。近世趙王不終，諸呂作亂，而孝文為太宗<span class="zhu">高祖寵戚姬，生如意，封為趙王。帝崩，惠帝立，呂太后酖殺趙王。及惠帝崩，呂太后臨朝，諸呂專權，欲危劉氏。諸大臣謀共誅之，迎立代王，是為孝文帝，廟號太宗。</span>。由是觀之，禍亂之作，將以開聖人也<span class="zhu">此句為下「昭天命」、「開至聖」張本。</span>。故桓、文扶微興壞，尊文、武之業，澤加百姓，功潤諸侯，雖不及三王，天下歸仁焉<span class="zhu">承上說桓、文。</span>。文帝永思至德，以承天心，崇仁義，省刑罰，通關樑，一遠近，敬賢如大賓，愛民如赤子，內恕情之所安，而施之於海內<span class="zhu">恕情，謂推己之心。</span>，是以囹<span class="zhu">陵。</span>圄<span class="zhu">語。</span>空虛<span class="zhu">囹圄，獄名。</span>，天下太平<span class="zhu">承上說文帝。</span>。夫繼變化之後，必有異舊之恩，此賢聖所以昭天命也<span class="zhu">再下一斷，虛引「尚德緩刑」之旨。</span>。往者，昭帝即世而無嗣，大臣憂戚，焦心合謀，皆以昌邑尊親，援而立之。然天不授命，淫亂其心，遂以自亡。深察禍變之故，乃皇天之所以開至聖也<span class="zhu">應上「將以開聖人」意。</span>。故大將軍<span class="zhu">霍光。</span>受命武帝，股肱漢國，披肝膽<span class="zhu">披，開也。</span>，決大計，黜亡義<span class="zhu">廢昌邑。</span>，立有德<span class="zhu">立宣帝。</span>，輔天而行，然後宗廟以安，天下咸寧。</p>

    <p class="calibre5">「臣聞《春秋》正即位，大一統而慎始也<span class="zhu">立宣帝。</span>。陛下初登至尊，與天合符，宜改前世之失，正始受命之統，滌煩文，除民疾，存亡繼絕，以應天意<span class="zhu">主意要宣帝緩刑。緩刑即尚德也。以上卻不直說，只反覆極寫興廢之際，以深動之。</span>。</p>

    <p class="calibre5">「臣聞秦有十失，其一尚存，治獄之吏是也<span class="zhu">此句方入正意。</span>。秦之時，羞文學<span class="zhu">一失。</span>，好武勇<span class="zhu">二失。</span>，賤仁義之士<span class="zhu">三失。</span>，貴治獄之吏<span class="zhu">四失。</span>，正言者謂之誹謗<span class="zhu">五失。</span>，遏過者謂之妖言<span class="zhu">六失。</span>，故盛服先生不用於世<span class="zhu">盛服，竭力以佩服也。○七失。</span>，忠良切言皆鬱於胸<span class="zhu">八失。</span>，譽諛之聲日滿於耳<span class="zhu">九失。</span>，虛美薰心，實禍蔽塞<span class="zhu">十失。</span>。此乃秦之所以亡天下也<span class="zhu">結過秦。</span>。方今天下賴陛下恩厚，亡金革之危、飢寒之患，父子夫妻勠<span class="zhu">六。</span>力安家<span class="zhu">勠力，併力也。</span>，然太平未洽者，獄亂之也<span class="zhu">一闔。</span>。夫獄者，天下之大命也<span class="zhu">一開。</span>，死者不可復生，<img alt="" class="kindle-cn-inline-character1" src="../images/56.jpeg"/><span class="zhu">古絕字。</span>者不可復屬<span class="zhu">祝。</span>。《書》曰：「與其殺不辜，寧失不經<span class="zhu">辜，罪也。經，常也。謂法可以殺，可以無殺，殺之則恐陷於非辜，不殺之恐失於輕縱，然與其殺之而害彼之生，寧姑全之而自受失刑之責。</span>。」今治獄吏則不然，上下相驅<span class="zhu">驅，逐也。</span>，以刻為明，深者獲公名，平者多後患。故治獄之吏皆欲人死，非憎人也，自安之道在人之死<span class="zhu">慘痛之音。</span>。是以死人之血流離於市，被刑之徒比肩而立，大辟<span class="zhu">闢。</span>之計歲以萬數，此仁聖之所以傷也。太平之未洽，凡以此也<span class="zhu">又束應前。</span>。夫人情安則樂生，痛則思死。棰楚之下，何求而不得<span class="zhu">棰楚，以杖鞭撲也。</span>？故囚人不勝<span class="zhu">升。</span>痛，則飾辭以視<span class="zhu">同示。</span>之<span class="zhu">飾，假也。視，告也。</span>；吏治者利其然，則指道以明之<span class="zhu">獄吏利其假辭以相告，為指引道理，以明其罪之實。</span>；上奏畏卻，則鍛練而周內<span class="zhu">同「納」。</span>之<span class="zhu">卻，退也。畏為上所卻退，則精熟周悉，致之法中。○三句盡酷吏折獄之情。</span>。蓋奏當<span class="zhu">去聲。</span>之成<span class="zhu">奏當，謂處當其罪而上奏也。</span>，雖咎繇<span class="zhu">同皋陶。</span>聽之，猶以為死有餘辜。何則？成練者眾，文致之罪明也<span class="zhu">成練，謂成其鍛練之辭。文致，文飾而致人罪也。○可見酷吏爰書，不可為據。</span>。是以獄吏專為深刻，殘賊而亡極，媮<span class="zhu">偷。</span>為一切<span class="zhu">媮，苟且也。一切，權時也。</span>，不顧國患，此世之大賊也。故俗語曰：「畫地為獄，議不入；刻木為吏，期不對<span class="zhu">畫獄、木吏，尚不入、對，況真實乎？議，擬也。期，必也。</span>。」此皆疾吏之風，悲痛之辭也。故天下之患，莫深於獄；敗法亂正，離親塞道，莫甚乎治獄之吏。此所謂一尚存者也<span class="zhu">應前文作一大束。下更推開一步，是上書主意。</span>。</p>

    <p class="calibre5">「臣聞烏鳶之卵不毀，而後鳳皇集；誹謗之罪不誅，而後良言進。故古人有言：「山藪藏疾，川澤納汙，瑾瑜匿惡，國君含垢<span class="zhu">垢。○四句出《左傳》，晉大夫伯宗之言。藪，大澤也。疾，毒害之物。瑾、瑜，美玉也。惡，玉瑕。詬，恥病也。</span>。」唯陛下除誹謗以招切言，開天下之口，廣箴諫之路，掃亡秦之失，尊文、武之德，省法制，寬刑罰，以廢治獄，則太平之風可興於世，永履和樂，與天亡極<span class="zhu">首尾以「天」字應。</span>。天下幸甚！」</p>

    <p class="calibre5">上善其言。</p>

    <p class="kindle-cn-para-left">論者謂宣帝好刑名之學，溫舒此疏切中其病，非也。是時宣帝初立，未有施行。蓋自武帝后，法益煩苛，宣帝即位，溫舒冀一掃除之，故發此論。其言深切悲痛，宣帝亦為之感悟。</p>

  </div>

</body>

</html>