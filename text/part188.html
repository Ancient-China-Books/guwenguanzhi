<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>上梅直講書蘇軾</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="uJyzWUQSHH6L4dWeduORsR4">
<div class="chapter" id="chapter">
<h1 class="juan">蘇軾</h1>
<h2 class="title">上梅直講書</h2>
<hr/>
<p class="calibre5">軾每讀《詩》至《鴟鴞》，讀《書》至《君奭》，常竊悲周公之不遇<span class="zhu">《鴟鴞》, 《國風》篇名。周公相成王，管、蔡流言於國曰公將不利於孺子。故周公東征二年，而成王猶未知周公之意，公乃作《鴟鴞》之詩以貽王。《君奭》, 《周書》篇名。君者，尊之之稱。奭，召公名也。成王幼，周公攝政，當國踐祚。召公疑之，乃作《君奭》。○劈頭嘆周公起，奇絕。</span>。及觀《史》<span class="zhu">《史記》。</span>，見孔子厄於陳、蔡之間，而絃歌之聲不絕，顏淵、仲由之徒相與問答。夫子曰：「「匪兕匪虎，率彼曠野。」吾道非耶？吾何為於此？」顏淵曰：「夫子之道至大，故天下莫能容。雖然，不容何病？不容然後見君子。」夫子油然而笑曰：「回，使爾多財，吾為爾宰。」夫天下雖不能容，而其徒自足以相樂如此<span class="zhu">接手又羨孔子，更奇。○通篇以「樂」字為主。</span>。乃今知周公之富貴，有不如夫子之貧賤。夫以召公之賢，以管、蔡之親，而不知其心，則周公誰與樂其富貴？而夫子之所與共貧賤者，皆天下之賢才，則亦足以樂乎此矣<span class="zhu">富貴而不樂，貧賤而足樂，此周公所以不如夫子也。○雙收周公、孔子，暗以孔子比歐、梅，以其徒自比，意最高，而自處亦高。</span>。</p>
<p class="calibre5">軾七、八歲時，始知讀書，聞今天下有歐陽公者，其為人如古孟軻、韓愈之徒<span class="zhu">先出歐陽公。</span>；而又有梅公者從之遊，而與之上下其議論<span class="zhu">次出梅公。</span>。其後益壯，始能讀其文詞，想見其為人。意其飄然脫去世俗之樂，而自樂其樂也<span class="zhu">歐、梅之樂只虛寫，妙。</span>。方學為對偶聲律之文<span class="zhu">即作詩及詞、賦之類。</span>，求升斗之祿，自度無以進見於諸公之間。來京師逾年，未嘗窺其門<span class="zhu">欲寫其得見，先寫其不得見。文勢開拓。</span>。今年春，天下之士群至於禮部，執事與歐陽公實親試之，軾不自意獲在第二。既而聞之，執事愛其文，以為有孟軻之風，而歐陽公亦以其能不為世俗之文也而取，是以在此<span class="zhu">嘉祐二年，歐陽文忠公考試禮部進士，疾時文之詭異，思有以救之。梅聖俞時與其事，得公《論刑賞》以示文忠，文忠驚喜，以為異人。欲以冠多士，疑曾子固所為——子固，文忠門下士也——乃置公第二。○「不為世俗之文」，應上「脫去世俗之樂」，正見知己處。</span>。非左右為之先容，非親舊為之請屬<span class="zhu">祝。</span>，而向之十餘年間，聞其名而不得見者，一朝為知己<span class="zhu">以上敘歐、梅之識拔，自己之遭遇，極為淋漓酣暢。</span>。退而思之，人不可以苟富貴，亦不可以徒貧賤<span class="zhu">應前富貴、貧賤。</span>。有大賢焉而為其徒，則亦足恃矣<span class="zhu">佔地步多少。</span>。苟其僥一時之幸，從車騎數十人，使閭巷小民聚觀而讚歎之，亦何以易此樂也<span class="zhu">自東坡說出自己之真樂，乃一篇之關鍵。</span>！傳曰：「不怨天，不尤人」，蓋「優哉遊哉，可以卒歲」<span class="zhu">引成語四句收住。</span>。執事名滿天下，而位不過五品，其容色溫然而不怒，其文章寬厚敦樸而無怨言，此必有所樂乎斯道也，軾願與聞焉<span class="zhu">末復以「樂乎斯道」專頌梅公，是「樂」字結穴。</span>。</p>
<p class="kindle-cn-para-left">此書敘士遇知己之樂。遂首援周公有管、蔡之流言，召公之不悅以形起，而自比於聖門之徒。長公之推尊梅公，與陰自負意，亦極高矣。細看此文，是何等氣象，何等采色！其議論真足破千古來俗腸。絕妙。</p>
</div>
</body>
</html>