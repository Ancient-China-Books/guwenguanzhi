<?xml version='1.0' encoding='utf-8'?>
<html lang="zh-CN" xml:lang="zh-CN" xmlns="http://www.w3.org/1999/xhtml">
<head>
<title>駒支不屈於晉左傳·襄公十四年</title>
<link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
<body class="calibre" id="SJGS0-32d3d1ac1f0840919359b481161d7773">
<div class="chapter" id="chapter">
<h1 class="juan">左傳·襄公十四年</h1>
<h2 class="title">駒支不屈於晉</h2>
<hr/>
<p class="calibre5">會於向<span class="zhu">晉會諸侯於向，為吳謀楚。</span>，將執戎子駒支<span class="zhu">戎，四嶽之後，姜姓。駒支，戎子名。</span>。</p>
<p class="calibre5">範宣子<span class="zhu">晉士匄。</span>親數<span class="zhu">上聲。</span>諸朝<span class="zhu">執之何名？乃於未會前一日，數其罪而責之。朝，會向之朝位也。</span>，曰：「來！姜戎氏<span class="zhu">先呼來，次呼姜戎氏，便是相陵口角。</span>！昔秦人迫逐乃祖吾離於瓜州<span class="zhu">乃，汝也。吾離，戎祖名，昔為秦穆公迫而逐之。瓜州，今燉煌地。</span>，乃祖吾離被<span class="zhu">披。</span>苫<span class="zhu">閃平聲。</span>蓋<span class="zhu">合。</span>、蒙荊棘以來歸我先君<span class="zhu">苫蓋，白茅也。無衣，故被苫蓋；無居，故蒙荊棘。先君，謂惠公。○極寫其流離困苦之狀，以出戎醜。</span>，我先君惠公有不腆<span class="zhu">忝。</span>之田，與女<span class="zhu">汝。</span>剖分而食之<span class="zhu">腆，厚也。中分為剖。○寫加恩於戎非復尋常，宜後世報答不已。</span>。今諸侯之事我寡君不如昔者<span class="zhu">諸侯事晉，不比昔日。</span>，蓋言語漏洩，則職女之由<span class="zhu">職，主也。戎與晉同壤，盡知晉政闕失，是言語漏洩於諸侯，由汝戎實主之。不然，今日諸侯之事晉，何遂不如昔日乎？○懸空坐他罪名。</span>。詰<span class="zhu">乞。</span>朝之事<span class="zhu">詰朝，明日也。事，謂會事。</span>，爾無與<span class="zhu">去聲。</span>焉。與，將執女<span class="zhu">寫得聲色俱厲，令人難受。</span>。」</p>
<p class="calibre5">對曰：「昔秦人負恃其眾，貪於土地，逐我諸戎<span class="zhu">秦恃強而欲得土地，所以逐我。○此辨戎祖被逐，則秦人實惡，非戎之醜。</span>。惠公蠲<span class="zhu">涓。</span>其大德，謂我諸戎，是四嶽之裔<span class="zhu">異。</span>胄也，毋是剪棄<span class="zhu">蠲，明也。四嶽，堯時方伯。裔胄，後嗣也。剪棄，滅絕也。○此辨惠公加德於戎，乃因戎本聖裔，禮應存恤，不為特惠。</span>。賜我南鄙之田，狐狸所居，豺狼所嗥<span class="zhu">豪。</span>。我諸戎除剪其荊棘，驅其狐狸豺狼，以為先君不侵不叛之臣，至於今不貳<span class="zhu">賜我之田，荒穢僻野，非人所止。我力為驅除而處之，以臣事晉之先君，不內侵，亦不外叛，至於今日，不敢攜貳。○此辨晉剖分之田，至為敝惡，戎自開墾，非受實惠。</span>。昔文公與秦伐鄭，秦人竊與鄭盟，而舍戍<span class="zhu">恕。</span>焉<span class="zhu">舍，留也。僖三十年，秦、晉圍鄭，鄭使燭之武見秦君，秦私與鄭盟，而留杞子等戍鄭而還。</span>，於是乎有殽之師<span class="zhu">僖三十三年，晉敗秦師於殽。</span>。晉御其上，戎亢其下，秦師不復，我諸戎實然<span class="zhu">當殽之戰，晉遏秦兵於上，戎當秦兵於下，秦師無只輪返，我諸戎效力攻秦實使之然。○此辨戎大有功於晉，亦足雲報。</span>。譬如捕鹿，晉人角之，諸戎掎<span class="zhu">雞上聲。</span>之，與晉踣<span class="zhu">同「僕」。</span>之<span class="zhu">譬如逐鹿，晉執其角以御上，戎戾其足以亢下，是戎與晉同斃此鹿也。○一喻入情。</span>。戎何以不免<span class="zhu">戎有功如此，何故尚不免於罪乎？○問得妙。</span>？自是以來，晉之百役，與我諸戎相繼於時，以從執政，猶殽志也，豈敢離逷<span class="zhu">剔。○自敗秦以來，晉凡百征討之役，戎皆相繼以從執政之使令，猶從戰於殽，無變志也，豈敢有離貳逷遠之心？○此辨戎之報晉，不止殽師一役，至於百役，不可勝數，以足上「至於今不貳」意。</span>？今官之師旅無乃實有所闕，以攜諸侯，而罪我諸戎<span class="zhu">今晉之將帥，或自有闕失，以攜貳諸侯之心，而乃罪及我諸戎。○此辨諸侯事晉不如昔者，乃晉實有闕，與我諸戎無干。</span>！我諸戎飲食衣服不與華同，贄幣不通，言語不達，何惡之能為<span class="zhu">惡，指漏洩言語以害晉。○此辨「言語漏洩，職汝之由」。言戎與華不相習，非但不敢為惡，亦不能為惡。</span>？不與於會，亦無瞢<span class="zhu">孟。</span>焉<span class="zhu">瞢，悶也。我不與會，亦無所悶。○此辨「詰朝之事，爾無與焉。」言我亦不願與會也。說得雪淡，妙。</span>。」賦《青蠅》而退<span class="zhu">《青蠅》,《詩·小雅》篇名。賦是詩者，取「愷悌君子，無信讒言」之意。蓋譏宣子信讒言也。退，去，不與會也。</span>。</p>
<p class="calibre5">宣子辭焉，使即事於會<span class="zhu">辭，謝也。宣子自知失責，故謝戎子，而使就諸侯之會。</span>，成愷悌也<span class="zhu">欲成愷悌君子之名。○結出宣子心內事，妙。</span>。</p>
<p class="kindle-cn-para-left">宣子責駒支之言，怒氣相陵，驟不可犯。駒支逐句辨駁，辭婉理直，宣子一團興致，為之索然，真詞令能品。</p>
</div>
</body>
</html>